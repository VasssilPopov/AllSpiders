{"url": "http://standartnews.com/sport/kadeto_ima_futbol_politikata_svarshva-372659.html", "text": "-Няма човек, който да е бил във футбола – футболист или ръководител, и да не чака световното първенство с нетърпение. Очаквам изненади, очаквам нещо интересно да се случи, очаквам сигурността да е на ниво и да няма проблеми. -Не мога да дам твърда прогноза. В момента за мен силните отбори са Германия, Франция, да не подценяваме Испания и Португалия. Възможни са и изненади от Белгия, защото играят съвсем различен футбол. Бразилия и Аржентина винаги си остават сериозни представители извън Европа, от които може да се очаква нещо. Аз обаче съм скептичен към тях, защото при тях преобладава индивидуалния футбол. -До полуфинали чак не знам. Аз съм фен на хърватите, които винаги играят много добър футбол и винаги поднасят изненади. Споменах вече Белгия. Това са млади хора и съвсем по различен начин играят и ми допадат. Така че изненади ще има. -На тема футбол политиката свършва. И затова този спорт е интересен, защото той е обединител. Футболът отваря много врати. Мисля, че на това световно първенство трябва действително да преобладава футболът и спортът. Русия е държава, която ще държи на сигурността и няма да позволи политически пристрастия. Мисля, че спортът и феърплеят трябва да са над всичко. -Мисля, че няма да има проблем. Аз съм бил почти в целия свят, на тема футбол съм се срещал с много големи фигури. Винаги, когато говорим за футбол, не го смесваме с политиката и мисля, че в това трябва да е разковничето. На това световно първенство играта, добрите отбори трябва да се поощряват. Какво повече да говорим за Русия. Представете си Германия да е на финал и канцлерът Ангела Меркел да не отиде, защото не е в добри отношения с Русия. Мисля, че първият човек, който ще отиде, ако Германия е на финал, ще е канцлерът. Защото тука няма политика, тука има футбол. -Аз за това бленувам. След 28 години демокрация очаквам да се обединят силите и България, Сърбия, Македония, Румъния да бъдем домакини на нещо. Западните Балкани са изтърсакът на Европа, но крайно време е да ни дадат нещо и на нас. Ние можем да сме организатори, доказали сме, че сме такива. Прекрасни футболисти има в тия страни. Мисля, че с една компактна, колективна стратегия от тези държави можем да кандидатстваме за домакини. Защото крайно време е в тези държави да има някакво събитие. -Българският футбол си чака поколението. То се създава трудно. Няма ги треньорите, които откриваха деца по махали и училища. Сега не се търси, търси се готовата продукция. Изключение правят два-три клуба в България, един от които е „Славия\", който търси млади футболисти. Така че чакаме поколение. В момента сме в изходна позиция, защото го няма поколението от 94-та година. То винаги ще ни е базата за сравнение. И тогава нямахме стадиони, но имахме треньори,  педагози, психолози, които търсеха такива деца и ги намираха. В България все още има таланти и то не само във футбола. - На клубен принцип винаги си имам предпочитани отбори и в Европа, и в България, но не е така, когато става дума за национални отбори. Германия играе най-стратегически правилно футбол, според моите виждания. Франция също е много добър отбор. Ще видя как ще тръгнат нещата и тогава можем пак да си говорим и да ви кажа, че имам фаворит вече.", "date": "2018.06.14", "title": "Където има футбол, политиката свършва"}
{"url": "http://standartnews.com/kultura/_trite__pouki_prikazka-372672.html", "text": "Просто не знам откъде да започна тази история.  Дали от началото или от края?  А може би трябва първо да ви кажа за какво става дума.  Не се ли сещате?  Добре.  Става дума за доверието и недоверието между хората.  Познавате го, нали?  Като насладчивия сочен вкус на чуден отвъдморски плод и горчивината на една случайно попаднала между многото кайсиева ядка. Тази история започнала в една далечна страна, където хората се раждали с крила.  Децата припърхвали с крилца още преди да проходят, а старците се срещали по-често във въздуха, отколкото на автобусните спирки или пред кварталните магазинчета.  Работещите хора не пълнели като мравешки легион метрото, а просто прехвърчали от домовете си до службите, фабриките и всички места, където може да се потрудиш. Крилатите хора, разбира се, спазвали правилата за движение и въздушни катастрофи ставали рядко, а и винаги имало по някой летящ полицай, който да следи небесните пътища и да размахва ръце като на кръстовище. В тази страна по земята ходели само управниците.  Не, че те не можели да летят, но като всички хора с власт държали да наглеждат своята собственост по-често.  Те, единствени, се страхували от другите, както и от кражби, наводнения, пожари и всичко лошо, което може да се случи на грешната земя. Хората в тази държава имали и крилати закони.  Първият от тях гласял, че всеки по рождение има право да лети и ако някой забрани или попречи някому да полети, ще бъде наказан по член 666.  Този член нареждал крилата на провинилия се да се отнемат за срок от 3 до 33 години и той да бъде изпратен на заточение в Средната земя.  Не знам дали се сещате, но тази земя е всъщност нашата.  Тук хората се пристягат с пояси, колани и корсети все през кръста, тоест през средата, а когато някой реши да разкаже някоя хвърката история всички в един глас му казват: Я стъпвай по земята!  Летенето при нас се смята за изключение от правилата за добро поведение и много влиятелни хора искат да го забранят с наш, приземен закон.  По нашите места всички ценни неща са тежки, а за всеки важен човек казваме, че има тежест в обществото.  Казваме и \"вятър работа\" без ни най-малко да подозираме колко важно същество е вятърът.  Някои казват, че този вечен пътник между световете е намесен във всички дела между Земята и небето.  Сигурно е вярно, защото и в нашата история се случило точно така. Живеело в едно градче на Земята момче на име Еленко.  Слабичко, пепеляворусо и с тръпчинка на брадичката.  От всичко на света то най-много обичало да пуска хвърчила.  Казват, че и татко му обичал, но се споминал млад.  Живеели с майка си и двете си малки сестричета накрай градчето, където започвало поле с диви макове и зиме и лете господар бил вятърът.  Били бедни, но честити.  Днес малко хора знаят какво е да си честит.  А то е толкова просто!  Да обичаш хората, защото са божи създания като теб, да не се страхуваш нито от тях, нито от бъдещето и да усещаш всичко около себе си като живо – и метличината, и гълъба, и цъфналата сред нивята дива ябълка.  Не е толкова трудно, нали? Една нощ пред къщицата, където живеели четиримата, паднала изнурена от пътя за дома чучулига.  Пролетта през онази година закъсняла и нощите били студени и тъмни.  Еленко се събудил, видял измръзналата птица и я стоплил в дланите си.  Тогава му се сторило, че въздухът потрепва и чул много тих глас: -\tТи ме спаси, а аз ще ти открия тайната на въздушния език... - Еленко не повярвал, че му говори чучулигата, но сърцето му потвърдило.  Чул още – На този език могат да говорят само птиците, вятърът и крилатите хора. -\tА!  Че има ли крилати хора? – учудил се Еленко. -\tНе само има, но и ти ще ги срещнеш – отвърнала птицата – тъй както човек среща най-добрите си приятели: без да иска и без да разбере как е станало. Еленко разтворил длани и съживената чучулига се стрелнала към небесата. Когато на сутринта разказал на майка си какво му се е случило, отрудената жена само поклатила тъжно глава: -\tСънувал си, сине!  Само сънят може да е хем красив, хем мъдър.  Животът на Земята е суров и човек изстрадва всяка радост, а в страданието няма нито чудо, нито красота, има само истина. През следващата нощ Еленко дълго не могъл да заспи.  Клепачите му залепнали едва призори и през целия ден бил замислен и тих като облак.  Всъщност, питали ли сте се кой праща облаците на точно определени места?  Въздушните течения?  А тях кой насочва в тази или онази посока?  Тежестта на въздушните маси?  Те могат да са топли, студени, влажни или с пустинен въздух.  Но защо океаните и моретата заемат точно тези места по земната повърхност?  Нямате ли понякога чувството, че някой преди нас е подредил нещата така, че да се случват по точно определен начин?  А това добре ли е или зле?  Това се питал и Еленко. Дошла нощ, а после нов ден.  Еленко тръгнал за училище, но още на крачка от прага се спънал и видял, че връзката на обувката му се е развързала.  Навел се да я завърже и когато вдигнал очи, небето изведнъж  паднало.  За миг се видял как ходи с главата надолу, а нозете му опипват меките като крем облаци и търсят място  да стъпят. \"Не, това не е възможно!\" – помислил си Еленко, но веднага разбрал, че не само е възможно, но и действително.  Земята приличала на тежък мазен похлупак, а небето го прегърнало и гърдите му олекнали като на всички летящи същества.  \"Но нима и аз летя?\" – зачудил се Еленко, но в този момент видял как срещу него идва едно едро, къдрокосо момче.  Не, по-точно се търкаля и преобръща като надуваем дюшек от вятъра. -\tЕй, човече, накъде се намира планетата Земя? – извикал къдрокоското. -\tНадолу – отвърнал Еленко. -\tЧакай сега! – спрял се къдрокоското. – Дали твоето \"надолу\"  е като моето?  Защото ме предупредиха, че на Земята всичко е наобратно. -\tНе знам. – вдигнал рамене Еленко. -\tНека да проверим!  При вас хората кого обичат повече: себе си или другите хора? -\tСебе си, разбира се. – отвърнал Еленко. -\tЗащо да се разбира?  Ама че объркана планета!  Май наистина са ме наказали по член 666.  Много съжалявам! -\tЗа какво съжаляваш? – не разбрал Еленко. -\tВиж какво, така и така сме се срещнали във въздуха, дай да се запознаем – казал къдрокоското, - а после ще ти разкажа моята история. -\tДадено – съгласил се Еленко и подал ръка. -\tА-а, не така! – извикал къдрокоското- Това при нас е враждебен знак. -\t   Как така? -\tВ минали времена хората са се хващали за ръцете, за да премерят сили.  Ние не приемаме, че някой трябва да надделява над другите по този начин.  Хората трябва да си помагат, а не да избират най-силния помежду си. -\tА какъв е вашия поздрав? – попитал Еленко. -\tНие се докосваме чело в чело и предаваме добрата мисъл, която е в нас. Двамата допрели чела, но къдрокоското изведнъж се дръпнал: -\tО, вие земните хора сте много опасни!  Главите ви са пълни с най-противоречиви мисли и желания.  Въобще знаете ли какво искате?  Добре, добре, не се мръщи!  Аз съм Со-Мир. -\tИ защо те наказаха? – не стърпял Еленко. -\tАми...сега ме е срам да ти кажа.  Намазах с мед крилата на по-малкия си брат и той не можа да полети за училище. – отвърнал с наведена глава Со-Мир. -\tА? – учудил се Еленко – Че какво прегрешение е това?  Това е шега. -\tИ аз така си мислех, но той  се разрева с цяло гърло и Небесните ни покровители го чуха. -\tИ какво ще правиш сега? – попитал Еленко. -\tОткъде да знам!  Ще живея като земен човек, докато изтърпя наказанието си. – отвърнал Со-Мир. -\tЧе да живееш като земен човек наказание ли е? – попитал Еленко. -\tО, Боже!  Ама разбира се! – вдигнал ръце къдрокоското – За вас съм чувал само лоши неща.  Вярно ли е, например, че отглеждате хиляди животни и птици само за да ги превърнете в местни деликатеси? -\tВярно е! – признал Еленко. -\tЕто виждаш ли! И аз трябва да живея сред вас и примерно да ям гъши дроб за закуска! -\tГъшият дроб е много скъп... -\tА-а, на всичкото отгоре и скъп.  Ох, къде попаднах? – затюхкал се Со-Мир – Така е, когато не спазваш законите и не познаваш в дълбочина притчата за трите поуки. -\tКаква е тази притча? – попитал Еленко. -\tАма ти и това ли не знаеш? – плеснал се по челото Со-Мир – Слушай, ще ти я разкажа: \"Един благочестив човек имал трима синове.  Когато дошло време да се представи през Бога, ги събрал и им рекъл: -\tЧеда мои, знам, че ще си отида от този свят след три дни и искам всеки от вас да ми каже кои са трите най-важни урока, които е получил от мен.  Така ще разбера дали съм бил добър баща и съм живял праведно. На третия ден най-големият син отговорил: -\tТате, много мислих, но не можах да събера три поуки, защото винаги ме е водила една: Стреми се да бъдеш по-добър от най-добрия човек, когото познаваш! След него пред баща си коленичил втория брат: -\tТате, от теб съм запомнил нещо, което цял живот няма да забравя: Да обичаш един човек не е трудно, но да обичаш всички с тази обич е най-трудното нещо на света.  Затова е и най-благодатно. Пристъпил и най-малкият син: -\tПрощавай, татко – казал той, - че не можах да изпълня заръката ти.  Помъчих се да си спомня твоите поучения, но пред мен стоеше само твоя пример и нищо не можеше да го измести.  Ти живя така, както искам да живея и аз. Старецът погледнал към небето и извикал: -\tГосподи, посях, а ти ще ожънеш!  Това, което човек желае, се забравя, това, което е построил, става руина във времето, но ако го запомнят с добро, дървото на живота ще цъфне за него.\" -\tПриятелю! – обадил се нетърпеливо Еленко – Струва ми се, че в тази притча става дума за Земята? -\tТака е – усмихнал се Со-Мир. – Нали знаеш, че всичко е наобратно.  Това, което за нас е минало, при вас трябва да е бъдеще. Двамата си побъбрили още, но ние не знаем за какво, макар че се досещаме.  Ако някой път ви стане тъжно и неудобно от някоя човешка постъпка  или дума, просто прочетете тази приказка отзад напред и със сигурност ще ви олекне.", "date": "2018.06.14", "title": "ТРИТЕ  ПОУКИ приказка"}
{"url": "http://standartnews.com/sport/kralev_gost_na_otkrivaneto_na_mondial_2018-372605.html", "text": "Министърът на младежта и спорта Красен Кралев ще присъства на Церемонията по откриването и първия мач на Световното първенство по футбол в Москва, Русия. Българският спортен министър ще участва и в Неформална работна среща по повод борбата с манипулирането на спортните състезания, организирана от Разширеното частично споразумение за спорт (EPAS) на Съвета на Европа и Министерството на спорта на Руската федерация. Официалните събития, в които Красен Кралев участва по покана на Руската федерация, ще се проведат на 14-ти юни 2018 г.", "date": "2018.06.14", "title": "Кралев гост на откриването на Мондиал 2018"}
{"url": "http://standartnews.com/biznes/otkriha_ptichi_grip_v_dobrichka_ptitseferma-372647.html", "text": "  Със заповед на изпълнителния директор на Българската агенция по безопасност на храните от 13 юни е обявено първично огнище на инфлуенца (тип А) в животновъден обект за отглеждане на кокошки носачки в добричкото село Дончево. Всички заразени и контактни птици в две от халетата на фермата ще бъдат унищожени по хуманен начин. Определена е 3-километрова предпазна зона, която включва селата Богданово, Дончево и Опанец. Забранява се търговията и придвижването на домашни и диви птици, както и яйца за разплод. Птицефермите в 10-километровата зона също остават под наблюдение. Ветеринарните лекари ще извършват постоянни наблюдения на обектите в областта, при съмнения за инфлуенца ще бъдат вземани проби за изследване.", "date": "2018.06.14", "title": "Откриха птичи грип в добричка птицеферма"}
{"url": "http://standartnews.com/sport/ahil_s_parva_prognoza_rusiya_bie_sauditska_arabiya-372642.html", "text": "Ахил каза тежката си дума за първи път! Русия ще победи Саудитска Арабия в мача на откриването на световното първенство по футбол. Белият пухкав котарак дълго мисли, преди да избере купичката с храна до руското знаме. Последваха бурни аплодисменти от страна на събралите си журналисти. След няколко часа ще разберем дали Ахил си върши работата съвестно или е решил да добави доза оптимизъм към очакванията на домакините. Всъщност котаракът продължава интересната традиция с оракули на големите шампионати. Той вече има опит на тази позиция, след като прогнозираше и по време на Купата на конфедерациите през 2017 г. Ахил е на 5 години и е ценител на изкуството. Все пак живее в Ермитажа. Не го блазнят аплодисментите, тъй като е глух по рождение. А дали ще достигне по популярност октопода Паул, който изпълняваше същата функция на европейското първенство през 2008 и на Мондиала през 2010 г., предстои да разберем.", "date": "2018.06.14", "title": "Ахил с първа прогноза: Русия бие Саудитска Арабия"}
{"url": "http://standartnews.com/biznes/kitaytsi_iskat_rozovo_maslo_za_40_mln-372666.html", "text": "Китайска компания иска да купи розово масло за 40 милиона лева от \"Българска роза\". От карловската компания обявиха, че са в процес на договаряне на 5-годишно споразумение с китайска корпорация, но не посочиха името й. Интересът е за експорт на масло и козметика на стойност от 40 милиона лева в дългосрочен план. Очаква се споразумението да бъде подписано в началото на юли, съобщиха информационни агенции. Очакванията са споразумението да бъде подписано в началото на следващия месец. Фирмата, която започва производството си още през 1948 година и наскоро отбеляза 70-годишен юбилей, изнася продукти в над 20 държави на 4 континента. За последните 5 г. \"Българска роза\" е доставила розово масло, което е било вложено в над 11 милиона парфюми на големи марки в индустрията. Производителят на розово масло отчете продажби за април 2018 г. в размер на 407 хил. лв. и с натрупване от началото на годината 1,302 млрд. лв. Предварителните прогнози за май сочат реализирането на продажби в размер на 340 хил. лв. и с натрупване от началото на годината 1,642 млрд. лв.", "date": "2018.06.14", "title": "Китайци искат розово масло за 40 млн."}
{"url": "http://standartnews.com/sport/svetat_e_futbol_zapochva_svetovnoto_parvenstvo_v_rusiya-372633.html", "text": "От днес светът е футбол! В Москва се открива първенството на планетата. За първи път най-големият футболен форум ще се проведе в страна от Източна Европа. А за организацията, домакините са похарчили между 12 и 14 милиарда долара.", "date": "2018.06.14", "title": "СВЕТЪТ Е ФУТБОЛ: Започва Световното първенство в Русия"}
{"url": "http://standartnews.com/regionalni/zvezdi_na_teatara_se_sabirat_v_razlog-372610.html", "text": "Някои от най-големите хитове в арт афиша на изминаващия сезон ще гледа публиката в читалището на Разлог от 24 до 28 юни.  Те ще се завъртят по традиция във фестивала „Звездите на театъра\", организиран от общината, Нона Йотова и „Банско роял тауърс\".  Постановките на няколко от най-известните ни режисьори със сигурност ще доставят огромно удоволствие на ценителите от региона.  Тази година билетите вече се продават и в сайта www.theater.bg.  Началото на представленията е в 20 часа. Голямото откриване на 24 юни е с трупата \"Бонини\" -  \"Нашата голяма френска сватба \"  от Жан Жак Брикер и Морис Ласег. Режисьор е Асен Блатечки.  В ролите са Герасим Георгиев-Геро,  Светлана Бонин, Евгени Будинов, Евелин Костова/Рада Кайрякова, Христо Бонин.  Депутат се опитва да вдигне рейтинга си с добре обмислен, но абсурден ход, организирайки в един и същи ден сватбата на сина си и своята.  Всичко щеше да е чудесно, ако не беше неочакваната поява на загадъчен полковник от американската армия. Дори хората с най-богато и необуздано въображение не могат да си представят невероятните сюжетни обрати, които очакват зрителите в тази съвременна, безкрайно забавна и очарователна френска комедия, в която нищо не е това, което изглежда.  На  25 юни в Разлог гледат касоразбивача на родния „Бродуей\" – моноспектакъла на Захари Бахаров \"Чамкория\", режисиран от Явор Гърдев по едноименния роман на Милен Русков. Топ актьорът очаквано  и  логично  взе  и  „Икар\", и „Аскеер\".   \"Че живеем некак си в тая злополучна България,  понеже аз я мразим,  обаче па я и обичам. Па защо я обичам, и с чук да ме удариш по главата, не моем да ти кажем!\", е щрих от уникалния монолог на Бае Слави на път за Чамкория през 1928  година. На 26 юни Военният театър излиза с „Много шум за нищо\" с Иван Радоев, Гергана Данданова,  Анастасия Ингилизова,   Йордан Ръсин, Георги Новаков, Стойко Пеев, Мимоза Базова, Мирослав Пашов, Веселин Ранков, Милен Миланов, Александър Дойнов, Ненчо Илчев, Георги Къркеланов... Постановката на Красимир Спасов е евъргрийн от 20 години насам, през които над 250 000 зрители са се смели до сълзи, погледнали с различни очи на заобикалящия ни свят – защото в крайна сметка всичко, през което минаваме, е просто „Много шум за нищо\".  Актьорският състав - макар и с няколко разменени имена, винаги успява да предаде духа, емоциите и същността на шекспировите герои. За спектакъла Стефан Вълдобрев пише и „Рай\" – песента, която му носи огромна слава. На 27 юни \"Зад канала\"  обира овации със \"Зимата на нашето недоволство\"  на Юрий Дачев и Бина Харалампиева по мотиви от едноименния роман на Джон Стайнбек.  Под прожекторите са Асен Блатечки, Малин Кръстев /\"Аскеер\" 2018/, Илка Зафирова, Светлана Янчева, Василена Атанасова, Каталин Старейшинска, Петър Калчев,  Христо Мутафчиев, Иван Петрушинов, Стоян Младенов, Георги Кацарски, Мак Маринов.  Итън Хоули  (Блатечки)  e потомствен интелектуалец, принуден  да работи в магазин за хранителни стоки. Съпругата и децата му държат на високия си социален статус и не се вълнуват от стремежа на Итън към почтеност.  След серия от неочаквани обстоятелства, Хоули забогатява, но усеща, че започва да губи душата си.  На 28 юни плевенската трупа, която носи името на Иван Радоев, играе „Рейс\" от Станислав Стратиев с режисьор Здравко Митков. В кожата на невероятните персонажи влизат Тончо Токмакчиев, Марта Вачкова,  Адриан Филипов, Асен Данков, Йоана Кирчева, Антъни Пенев и Георги Енчев. Те пътуват в автобус към центъра на града, но неочаквано той се отклонява от своя маршрут. Пътниците започват да осъзнават, че никога няма да стигнат там, закъдето са тръгнали. Страхът, паниката и ужасът започват да определят отношенията им.", "date": "2018.06.14", "title": "Звезди на театъра се събират в Разлог"}
{"url": "http://standartnews.com/sport/evropredsedatelstvoto_varna_v_dnevniya_red_na_es__urezhdaneto_na_machove_hvali_se_kralev-372664.html", "text": "Министърът на младежта и спорта Красен Кралев участва в работна среща по повод борбата с манипулирането на спортните състезания, органзирана от Разширеното частично споразумение за спорт (ЕPAS) на Съвета на Европа и Министерството на спорта на Руската федерация. Събитието се проведе в Москва, непосредствено преди официалното откриване на Световното първенство по футбол в руската столица. В срещата участваха министърът на спорта на Руската федерация Павел Колобков, Министърът на спорта на Австрия Ханс-Кристиян Щрахе, Министърът на спорта на Бразилия Леандро де Силва, Държавният секретар по младеж и спорт на Португалия Жао Паоло Ребело, Министърът на спорта на Сърбия Ваня Удовичич, представители на Министерствата на спорта на Maроко, Еритрея и Катар и др., както и Зоран Веровник от Управителния съвет на EPAS и директорът по почтеността и институционалното право към ФИФА Оливър Яберг. Министър Кралев изтъкна, че като председател на Съвета на ЕС през първата половина на 2018 година България постави на дневен ред различни актуални теми в сектор „Спорт\" със сериозен акцент върху проблема с манипулациите на спортни състезания. \"Гордея се, че заедно с моя екип по време на нашето председателство успяхме да върнем в дневния ред на ЕС проблема с уреждането на мачове – тема, която бе в застой в последните години\", изтъкна той. Българският спортен министър представи събитията по време на Българското председателство, свързани с темата. Кралев обобщи, че държавите-членки са се обединили около убеждението, че Конвенцията от Маколин за манипулирането на спортни състезания трябва да влезе в сила възможно най-скоро. По думите му, пътят към това е постигане на консенсус на политическо ниво в ЕС. По време на работната среща в Москва българският спортен министър направи и презентация във връзка с проекта КCOOS+ (Keep crime out of sport – борба срещу манипулацията на спортни състезания 2018-2020). България е на път да се присъедини и да получи подпомагане по проекта KCOOS +, който се основава на Конвенцията на Съвета на Европа за манипулиране на спортни състезания. Този проект предоставя техническа помощ на национално ниво за идентифициране и прилагане на ефективни и координирани мерки за борба с манипулирането на спортни състезания въз основа на принципите на Конвенцията. \"Българската страна е благодарна на Съвета на Европа за поканата за присъединяване към проекта KCOOS + и вярва, че тази инициатива може да подобри сътрудничеството и комуникацията между участващите държави и техните заинтересовани организации и да изгради сътрудничество с други проекти и партньори\", посочи Красен Кралев. Министър Кралев покани руския министър на спорта Павел Колобков да посети България през месец септември, когато страната ни е домакин на Световните първенства по художествена гимнастика, гребане и волейбол. Министър Колобков прие поканата и коментира, че ще направи всичко възможно да  присъства на престижните състезания в България.", "date": "2018.06.14", "title": "Европредседателството върна в дневния ред на ЕС  уреждането на мачове, хвали се Кралев"}
{"url": "http://standartnews.com/biznes/zapochva_vaksinatsiya_sreshtu_byas_po_divite_zhivotni-372649.html", "text": "  От 15 юни 2018 г. Българска агенция по безопасност на храните започва първата за 2018 година ваксинация по въздух срещу бяс при дивите хищници. Десет специално оборудвани самолета ще разпръснат над 1 млн. ваксинални примамки от въздуха, като ще се започне от летище Приморско, област Бургас, и премине през летищата в Балчик, област Добрич, Ерден, област Монтана, Кондофрей, област Перник и Малево, област Хасково. Разпръскването на ваксините ще се извърши през следващите 16 дни в зависимост от атмосферните условия. Ваксиналните примамки ще бъдат разпръснати на територията на областите Перник, Кюстендил, Смолян, Кърджали, Хасково, Добрич, Силистра, Видин, Монтана, Благоевград, Пазарджик, Ямбол, Бургас, Пловдив, Стара Загора, София област, Шумен, Разград, Русе, велико Търново, Плевен и Враца, като няма да бъдат разпръсквани над населените места и водоемите. Ваксиналните примамки са с формата на кубче с размери 2х3х2 см. и са със специфична миризма, която привлича хищниците. На един квадратен километър се изхвърлят по 25 броя примамки, които самолетите пускат от височина 150 метра. Мястото на всяка пусната от самолетите примамка се отбелязва с помощта на GPS-система. Ветеринарните лекари препоръчват хората да не пипат ваксиналните примамки с незащитени ръце, защото при нарушена цялост на външната обвивка, ваксината може да бъде опасна за тяхното здраве. При контакт с примамките е добре да се извърши консултация с лекар. Ваксините не представляват опасност за здравето на останалите диви животни. Препоръчително е домашните животни да се държат затворени или на повод (за кучетата), за да не приемат примамките, които са предназначени специално за дивите хищници. Ваксинацията е част от Програмата за профилактика, надзор, контрол и изкореняване на заболяването бяс, която е разработена от Българската агенция по безопасност на храните.", "date": "2018.06.14", "title": "Започва ваксинация срещу бяс по дивите животни"}
{"url": "http://standartnews.com/biznes/zhivko_todorov_ot_fibank_s_prestizhna_nagrada_ot_cfo_of_the_year_2018-372652.html", "text": "Главният финансов директор (CFO) на Fibank и член на УС на банката, г-н Живко Тодоров бе отличен в престижния конкурс CFO of the Year 2018. Г-н Тодоров взе първа награда в категория „Стратегия за развитие на финансовата функция\". Победителите в конкурса за най-добри финансови специалисти на България бяха обявени на тържествена церемония, която се проведе в Централния военен клуб в столицата. „Благодаря на ръководството на банката за гласуваното ми доверие през годините. Работихме много, но резултатите, които постигнахме, не са само мое дело, а и на екипа от професионалисти, с които работя. И не на последно място искам да благодаря на своята съпруга за енергията, с която ме зарежда всеки ден\", сподели г-н Живко Тодоров. Конкурсът CFO of the Year 2018 се организира за пета поредна година от консултантската компания EY Bulgaria. Създадени с идеята да отличават изключителните финансови лидери на България, наградите CFO of the Year година след година дават своя принос за  утвърждаване на добрите професионални практики в сферата на корпоративните финанси. През 2018 г. в конкурса участие взеха финансови директори от различни сектори на икономиката: производство, услуги, търговия, банки. Кандидатурите бяха разгледани от независимо жури, чиито членове са успешни бизнес лидери, хора от академичните среди и представители на други финансови организации. Членове на журито са проф. д.ик.н. Бистра Боева, Университет за национално и световно стопанство, Данета Желева, главен изпълнителен директор на Индустриален холдинг България, Тодор Брешков, управляващ съдружник на Лонч Хъб, Николай Андреев, главен финансов директор на Нова Броудкастинг груп и победител в конкурса от 2014 година, Николай Генчев, главен изпълнителен директор на Застрахователна компания „Уника\" АД,  Александър Пулев, Главен банкер, Европейска банка за възстановяване и развитие.", "date": "2018.06.14", "title": "Живко Тодоров от Fibank с престижна награда от CFO of the Year 2018"}
{"url": "http://standartnews.com/biznes/udostoiha_s_priz_shefa_na_nk_industrialni_zoni-372651.html", "text": "Изпълнителният директор на „Национална компания индустриални зони\" ЕАД Антоанета Барес бе удостоена с награда за Ефективен мениджмънт, привличане на чуждестранни инвестиции и успешно управление на индустриални проекти в категорията „Икономика и мениджмънт\" на Седмите годишни награди на списание Business Lady. Отличията бяха раздадени на официална церемония в хотел „Балкан\" във вторник вечерта. При получаването на приза Барес благодари на екипа си и подчерта, че в голямата си част той се състои от жени. „Един силен женски екип може да преобърне света, ако реши\", каза тя на церемонията. „Доказателство за ефективната работа на „Национална компания индустриални зони\" е фактът, че все по-осезаемо инвеститорите припознават в наше лице своя стратегически партньор за проекти в България\", посочи Барес и допълни, че от създаването им досега, в държавните индустриални зони са привлечени инвестиционни проекти за над 400 милиона лева Годишните награди на Business Lady и Business Lady Club се връчиха за седми път. С тях се отличава приносът на българската делова жена в различни категории и се цели да се даде повече гласност на успешните управленски модели, ефективните бизнес практики и адекватното развитие на човешкия капитал. Призове в категории като „Телекомуникации\", „Здравеопазване\", „Фармация\", „Човешки ресурси\", „Строителство и архитектура\", „Земеделие\" и др. получиха над петнайсет дами, показали професионализъм и постоянство, постигане на високи резултати в различни сфери на дейност; постижения, които повишават доверието на клиенти и служители към тях и превръщащи ги в предпочитан партньор за бизнеса. Антоанета Барес е част от екипа на „Национална компания индустриални зони\" от самото създаване на дружеството, а поста изпълнителен директор заема от март 2017 г. Мисията на компанията, специализирана в изграждането и управлението на индустриални паркове, е насърчаване на инвестициите в българската икономика. В портфолиото на НКИЗ са действащи икономически паркове, свободни зони и проекти в процес на развитие в цялата страна. Като стратегически партньор на инвеститорите в България компанията предлага индустриални зони с модерна инфраструктура и стратегическа локация, както и подкрепа на всеки етап от инвестиционния проект. В услуга на инвеститорите НКИЗ работи в добро сътрудничество с Министерство на икономиката и другите държавни и общински институции. Предимствата на зоните и комплексните услуги, които НКИЗ предлага, са предпоставка за превръщането на индустриалните зони в предпочитано място за бизнес от българските и чуждестранни инвеститори.", "date": "2018.06.14", "title": "Удостоиха с приз шефа на НК \"Индустриални зони\""}
{"url": "http://standartnews.com/biznes/a1_s_prestizhna_finansova_nagrada-372650.html", "text": "Стабилните финансови резултати, стратегическото развитие и утвърждаването като лидер на пазара на А1 бяха оценени от годишната класация на консултантската компания EY Bulgaria – CFO of the Year 2018. Главният директор „Финанси\" на A1 Младен Маркоски получи наградата в категорията „Цялостен принос\" от престижния конкурс. Това е и най-ценният приз в класацията, защото отличава кандидата, събрал най-висок брой точки във всички отделни категории – „Стратегия за развитие на финансовата функция\", „Планиране и прогнозиране\", „Контрол и отчетност\" и „Ликвидност и риск\". Критериите за избор включват и задълбочена оценка на скорошни финансови резултати, стратегически насоки, етични въпроси, иновации, корпоративно лидерство, включително лична почтеност и поемане на риск, ценности и ключови екипни инициативи. „Благодаря на ръководството и екипа на A1 за подкрепата и за отличните постижения, които реализирахме заедно. Тази награда ме мотивира за още по-големи усилия и още по-добри резултати в нашата работа през тази година. Тя е много важна за нас, защото преминава под знака на нашето ребрандиране. А1 е не просто ново име, а символ на по-високо ниво на обслужване, гарантирано качество на услугите и бърз и лесен достъп до съвременните технологии\", сподели Младен Маркоски, който беше награден от Любомир Ганчев, съветник на министъра на икономиката. А1 отбелязва ръст във всички основни финансови показатели през последните две години. За 2017 г. приходите на компанията  са се повишили с 4,7% до 431,2 млн. евро, а повишението на оперативната печалба (EBITDA) е с 3,6% до 130,1 млн. евро. Организиран за пета поредна година, конкурсът CFO of the Year следва мисията да носи признание и популярност на финансовите лидери в България. Класацията на EY Bulgaria отличава онези финансови експерти, които работят за успешното развитие на своите екипи и компании и дават своя принос за утвърждаване на добри професионални практики в общността на финансовите специалисти. A1, част от A1 Group, е водещ доставчик на дигитални услуги и телекомуникационни решения в България. Телекомът предоставя мобилни и фиксирани услуги, високоскоростен интернет, цифрова и сателитна телевизия, включително два собствени спортни канала – MAX Sport 1 и MAX Sport 2, cloud и IoT решения на 4,5 милиона клиенти. През 2017 г. A1 България отчита приходи от 431,2 милиона евро, а сравнимата EBITDA e 130,1 милиона евро. A1 Group е водещ телекомуникационен доставчик в Централна и Източна Европа с повече от 24 млн. клиенти. A1 Group оперира в седем държави: Австрия (А1), България (A1), Беларус (velcom), Хърватия (Vipnet), Словения (A1 Slovenia), Сърбия (Vip mobile) и Македония (one.Vip). Приходите на A1 Group за 2017 година са 4,38 милиарда евро, а сравнимата EBITDA e 1,4 милиарда евро. Портфолиото на A1 Group включва гласова телефония, високоскоростен интернет и мултимедийни услуги, както и решения в областта на високите технологии, преноса на данни и онлайн разплащанията. Групата разполага със стабилен акционер в лицето на América Móvil – третият по големина доставчик на мобилни услуги в света.", "date": "2018.06.14", "title": "А1 с престижна финансова награда"}
{"url": "http://standartnews.com/biznes/direktor_v_asarel_medet_finansov_lider_na_balgariya-372668.html", "text": "Директор „Финансово-икономически дейности\" в „Асарел-Медет\"АД Никола Анев беше отличен в престижния конкурс „Финансов директор на годината'2018\". Той стана победител в една от четирите конкурсни категории и получи приза „Планиране и бюджетиране\". Конкурсът „CFO of the Year 2018\" се организира за пета поредна година от консултантската компания „Ърнст енд Янг – България\" с медийното партньорство на списание „Форбс\". Той е създаден с идеята да се отличават изключителните финансови лидери на България, които  дават своя принос за  утвърждаване на добрите професионални практики в сферата на корпоративните финанси. Официалната церемония по обявяването на тазгодишните номинации и победители се проведе на 13 юни в Централния военен клуб в София, а организаторите отчетоха, че това е годината с най-силната конкуренция досега. Никола Анев подчерта, че това е награда за целия екип на „Асарел-Медет\"АД и че компанията е пример не само с производствените и финансово-икономическите си резултати, но и със своята корпоративна социална отговорност. В конкурса участваха финансови директори от различни сектори на икономиката: производство, услуги, търговия и банки. Кандидатурите бяха разгледани от независимо жури, чиито членове са успешни бизнес лидери, хора от академичните среди и представители на различни финансови организации. В другите три категории на конкурса - „Управление на финансовата функция\", „Контрол и отчетност\" и „Ликвидност и риск\", бяха отличени финансовите директори на „Сименс\", „Монбат\", Първа инвестиционна банка и VP Brands International.", "date": "2018.06.14", "title": "Директор в \"Асарел Медет\" финансов лидер на България"}
{"url": "http://standartnews.com/mneniya/kadeto_ima_futbol_politikata_svarshva-372659.html", "text": "-Няма човек, който да е бил във футбола – футболист или ръководител, и да не чака световното първенство с нетърпение. Очаквам изненади, очаквам нещо интересно да се случи, очаквам сигурността да е на ниво и да няма проблеми. -Не мога да дам твърда прогноза. В момента за мен силните отбори са Германия, Франция, да не подценяваме Испания и Португалия. Възможни са и изненади от Белгия, защото играят съвсем различен футбол. Бразилия и Аржентина винаги си остават сериозни представители извън Европа, от които може да се очаква нещо. Аз обаче съм скептичен към тях, защото при тях преобладава индивидуалния футбол. -До полуфинали чак не знам. Аз съм фен на хърватите, които винаги играят много добър футбол и винаги поднасят изненади. Споменах вече Белгия. Това са млади хора и съвсем по различен начин играят и ми допадат. Така че изненади ще има. -На тема футбол политиката свършва. И затова този спорт е интересен, защото той е обединител. Футболът отваря много врати. Мисля, че на това световно първенство трябва действително да преобладава футболът и спортът. Русия е държава, която ще държи на сигурността и няма да позволи политически пристрастия. Мисля, че спортът и феърплеят трябва да са над всичко. -Мисля, че няма да има проблем. Аз съм бил почти в целия свят, на тема футбол съм се срещал с много големи фигури. Винаги, когато говорим за футбол, не го смесваме с политиката и мисля, че в това трябва да е разковничето. На това световно първенство играта, добрите отбори трябва да се поощряват. Какво повече да говорим за Русия. Представете си Германия да е на финал и канцлерът Ангела Меркел да не отиде, защото не е в добри отношения с Русия. Мисля, че първият човек, който ще отиде, ако Германия е на финал, ще е канцлерът. Защото тука няма политика, тука има футбол. -Аз за това бленувам. След 28 години демокрация очаквам да се обединят силите и България, Сърбия, Македония, Румъния да бъдем домакини на нещо. Западните Балкани са изтърсакът на Европа, но крайно време е да ни дадат нещо и на нас. Ние можем да сме организатори, доказали сме, че сме такива. Прекрасни футболисти има в тия страни. Мисля, че с една компактна, колективна стратегия от тези държави можем да кандидатстваме за домакини. Защото крайно време е в тези държави да има някакво събитие. -Българският футбол си чака поколението. То се създава трудно. Няма ги треньорите, които откриваха деца по махали и училища. Сега не се търси, търси се готовата продукция. Изключение правят два-три клуба в България, един от които е „Славия\", който търси млади футболисти. Така че чакаме поколение. В момента сме в изходна позиция, защото го няма поколението от 94-та година. То винаги ще ни е базата за сравнение. И тогава нямахме стадиони, но имахме треньори,  педагози, психолози, които търсеха такива деца и ги намираха. В България все още има таланти и то не само във футбола. - На клубен принцип винаги си имам предпочитани отбори и в Европа, и в България, но не е така, когато става дума за национални отбори. Германия играе най-стратегически правилно футбол, според моите виждания. Франция също е много добър отбор. Ще видя как ще тръгнат нещата и тогава можем пак да си говорим и да ви кажа, че имам фаворит вече.", "date": "2018.06.14", "title": "Където има футбол, политиката свършва"}
{"url": "http://standartnews.com/svyat/erdogan_predlaga_na_rusiya_savmestno_proizvodstvo_na_raketni_sistemi-372665.html", "text": "Турция е предложила на Русия съвместно производство на антибалистични ракетни системи С-500, съобщи турският президент Реджеп Тайип Ердоган, затвърждавайки намеренията на Турция да се сдобие с руски системи въпреки възраженията на САЩ, информира \"Хюриет дейли нюз\". \"Освен това (освен системите С-400) направих предложение на Русия за съвместно производство на С-500\", заяви президентът в излъчено по телевизията интервю. Комплексите С-500 все още се разработват и се очаква да бъдат дислоцирани към 2020 г. като добавка към вече съществуващите С-400, но с по-голям обсег на действие, отбелязва изданието. Турция ще получи първите комплекси С-400 към юли 2019 г. В отговор на възраженията на някои страни срещу придобиването от Турция на системи С-400, Ердоган напомни, че и Гърция, друга членка на НАТО, има по-ранна версия на руските ракетни системи - С-300 - на своя територия. \"Гърция има С-300. На тях не казвате нищо, макар че имат С-300. Такива системи са разположени също в Сирия, извън НАТО, а вие не казвате нищо. Но когато става въпрос за Турция, е трудно да се разбере\", заяви Ердоган. \"Освен това ние ще започнем съвместно производство (с Русия) на втория и третия етап (на С-400)\", каза още президентът.", "date": "2018.06.14", "title": "Ердоган предлага на Русия съвместно производство на ракетни системи"}
{"url": "http://standartnews.com/mneniya/56_ot_balgarite_imat_doverie_v_es-372661.html", "text": "Доверието в ЕС достига до 42 на сто, като нараства с един процент и е на най-високото си равнище от есента на 2010 година. Това показват данни от проучване, представени от Европейската комисия. В 15 държави от ЕС мнозинството от участниците в допитването имат доверие в Общността. Доверието е най-голямо в Литва (66 на сто), Португалия и Дания (57 на сто), и в Люксембург и България (56 на сто). От миналата есен доверието в ЕС е нараснало в 19 държави, особено в Португалия (57 на сто, повишение с шест процента) и Словения (44 на сто, повишение със същия дял), докато в шест държави намалява, особено в Белгия (47 на сто, понижение с шест процента), Унгария (44 на сто, понижение с пет процента) и Словакия (44 на сто, понижение с четири процента). Едва 40 на сто от европейците имат положителна представа за ЕС, 37 на сто са с неутрална, а 21 на сто изразяват отрицателна нагласа. Най-голям е делът на хората с положително мнение в Ирландия (64 на сто), България и Португалия (56 на сто), и Люксембург (54 на сто). Доверието в ЕС е по-силно от доверието в националните правителства или парламенти. Общо 42 на сто от европейците имат доверие в ЕС, докато 34 на сто имат доверие в своите национални парламенти и правителства. Мнозинството от европейците са оптимистично настроени за бъдещето на ЕС (58 на сто). Изключение правят Гърция, където въпреки увеличението на оптимизма с пет на сто, 53 процента са песимисти, а 42 на сто са оптимисти, и Великобритания (48 на сто са песимисти и 43 на сто са оптимисти). Най-силен е оптимизмът в Ирландия (84 на сто), Португалия (71 на сто), Люксембург (71 на сто), Малта, Литва и Дания (70 на сто). Най-слаб е оптимизмът във Франция (48 на сто), Кипър и Италия (54 на сто). Свободното движение на хора, стоки и услуги в ЕС, и мирът между държавите в ЕС, се възприемат като двете най-големи постижения на Общността съответно с 58 на сто и 54 на сто от европейците. Седемдесет на сто от попитаните се чувстват граждани на ЕС. За първи път от пролетта на 2010 г. това мнение се споделя от мнозинство във всички държави от ЕС. Повечето европейци са на мнение, че икономическото положение е добро и те са оптимистично настроени за бъдещето. Доверието в ЕС расте, а подкрепата за икономическия и паричния съюз е на най-високото си равнище. Все повече граждани чувстват, че са се възползвали от политиките на ЕС. Делът на хората, според които мнението им има значение, е достигнал най-високото си равнище от 2004 г. насам. Половината европейски граждани са с положително мнение за състоянието на икономиката, а 37 на сто изразяват отрицателно становище. В 25 държави от ЕС мнозинството заявява, че състоянието на европейската икономика е добро. От есента положителните мнения са се увеличили в 21 държави. Имиграцията остава главното предизвикателство, пред което ЕС е изправен (38 на сто). Тероризмът е на второ място с 29 на сто (понижение от девет процента), като все изпреварва икономическото състояние (18 на сто), състоянието на бюджета (17 на сто) и безработицата (14 на сто). На национално равнище основните опасения остават безработицата (25 на сто), здравеопазването и социалната сигурност (23 на сто) и имиграцията (21 на сто). Здравеопазването и социалната сигурност заемат второ по важност място за първи път от пролетта на 2007 година. В сравнение с 2014 г. повече граждани са на мнение, че са се възползвали от действията на ЕС, например липсата на гранични проверки или ограничените проверки по границите, когато пътуват в чужбина (53 на сто), по-евтините телефонни разговори в друга държава от ЕС (48 на сто, повишение от 14 процента), повишаването на правата на потребителите при покупката на стоки или услуги в друга държава от ЕС (37 на сто, повишение с 13 процента), или подобряването на правата на пътуващите със самолет (34 на сто, повишение от 12 на сто).", "date": "2018.06.14", "title": "56% от българите имат доверие в ЕС"}
{"url": "http://standartnews.com/balgariya/valeri_simeonov_iskaniyat_ot_bsp_vot_na_nedoverie_e_lishen_ot_osnovanie_i_argumenti-372644.html", "text": "Исканият вот на недоверие от БСП няма да се отрази на управлението, смята вицепремиерът Валери Симеонов. Пред журналисти във Велико Търново той каза, че намерението на БСП за внасяне на вот на недоверие е естествен политически ход на всяка опозиция, но посочи, че и този път искането е лишено от основание. \"Научих вчера, че поводът за исканата оставка ще бъде депозиран след една седмица, а това е достатъчно показателно за липсата на сериозни аргументи\", отбеляза той. Симеонов беше категоричен, че исканият вот няма да се отрази на управлението, защото липсват достатъчно гласове за подкрепа. Той коментира като ненавременно и необосновано искането на оставката на Красимир Каракачанов. Според него не може да се приписват на министър на отбраната, който е от една година на този пост, всичките неблагополучия, резултат от натрупани и нерешени проблеми през последните 30 години. На журналистически въпрос как оценява българското председателство на Съвета на ЕС, той посочи, че то е било много добро и успешно, а в качеството си на домакин за шестте месеца, България е популяризирала себе си като европейска държава, своите позиции и стабилност, както и предвижването на процеса за присъединяване на Западните Балкани. Във Велико Търново вицепремиерът приветства участниците в международна конференция \"Спасяването на българските евреи - събития и личности\".", "date": "2018.06.14", "title": "Валери Симеонов: Исканият от БСП вот на недоверие е лишен от основание и аргументи"}
{"url": "http://standartnews.com/balgariya/radev_nashata_podkrepa_za_imeto_na_makedoniya_zavisi_ot_striktnoto_spazvane_na_dogovorite_y_s_nas-372656.html", "text": "България е силно обезпокоена от ескалацията в Македония по отношение на новото име на страната. Това заяви на пресконференция президентът Румен Радев след среща с македонския му колега Георге Иванов. „Призовах президента да бъде не само участник, но и водач в този диалог. Това е важно условие за постигане на обявените приоритети – членство в ЕС и НAТО. Обсъдихме въпроса и приветстваме усилията за решаване на този казус, това е важна стъпка за Македония, която ние подкрепяме. Осъзнаваме, че това е сложен процес и за Македония, и за Гърция. Важен и за България. Когато се поставя въпросът днес трябва да е ясно, че нито едно наше правителство не предявява интерес към името, подчерта Румен Радев. Приемаме резултатите от преговорите между Гърция и Македония за името, най-вече и доколкото те премахват важни пречки по пътя на интеграционния процес на Македония. Основният залог за нашата подкрепа за името на Македония е стриктното спазване на договорите й с нас, категоричен е Радев. Румен Радев заяви, че третата среща с македонския президент е договорена още през февруари. Държавният глава подчерта, че неговото желание е и в двете страни да се работи интензивно за развитие на двустранните отношения. Радев използва възможността да благодари за участието на македонската армия на Военния парад на 6 май в София. „Пред нас има огромни възможности, както в отбелязването на общи исторически събития, така и в проекти в образованието, науката и туризма. Двете страни показват, че има нов дух, диалогичност, доверие, сътрудничество и приятелство\", подчерта българският държавен глава. По отношение на името „Република Северна Македония\" - териториално обхваща на югозапад от София и на запад от Пирин. Налице са исторически обременености, трябва да бъдем изключително внимателни, да следим и да преценяваме изхода от преговорите. Смея да твърдя, че България е страната, която най-силно подкрепя евроатлантическия път на Македония. Трябва да е ясно, че България следва последователна политика още от 1991 година. Това го препотвърдихме и с договора от 2017 година, особено член 11, в който се казва, че двете страни не трябва да имат териториални претенции\". Македонският президент отговори по отношение на постигнатата с Гърция договорка за името, че „ще надделее разумът, че отговорните институции правилно ще реагират. По отношение на договорите – случват се, за да се изпълняват. Благодаря на България, че показахте лидерство в региона, заяви Иванов. Надявам се нашите приоритети за Западните Балкани да не се сведат само до прегръдки, трябва да покажем лидерство и отговорност, а не да абдикираме от проблемите. България трябва да търси интензивни контакти и диалог с всички институции в Македония -с президент, НС, а и с опозицията, добави Радев. Благодаря за договора за стратегическо партньорство между Македония и България. Що се отнася до резултатите от договора за добросъседство, определено да, договорът дава своите резултати. Статистиката за ръст на стокообмена, на инвестициите в икономиката, на туризма, е наистина силно окуражаваща. Поздравявам двете правителства на България и Македония, които успяха в нелека обстановка да сключат този договор. Призовавам духът на този договор да бъде подкрепен и запазен с реални действия, подчерта Радев.", "date": "2018.06.14", "title": "Радев: Нашата подкрепа за името на Македония зависи от стриктното спазване на договорите й с нас"}
{"url": "http://standartnews.com/balgariya/uvolneniya_v_zdraveopazvaneto-372658.html", "text": "Парламентарната здравна комисия подкрепи предсрочното отстраняване на управителя на НЗОК проф. Камен Плочев, предаде репортер на Aгенция „Фокус\". 11 от членовете на комисията гласуваха „за\", а 7 бяха „против\". Почти по същото време директорът на Изпълнителна агенция „Медицински одит\" (ИАМО) проф. Златица Петрова беше временно отстранена от длъжност, докато тече проверка на Прокуратурата. Това каза министърът на здравеопазването Кирил Ананиев пред журналисти след заседание на Парламентарната здравна комисия. „Докато тече проверката на Прокуратурата, управителят на Изпълнителна агенция „Медицински одит\" ще бъде отстранен, за да се видят резултатите. Но мога да уверя, че това няма да влоши работата на ИАМО. Ние работим с Прокуратурата много тясно и ще направим всичко, което е необходимо, за да подпомогнем процеса на разследване\" каза министърът и посочи, че няма постъпили сигнали, че агенцията купува определени случаи. „Проверявали сме работата на агенцията, но до такива изводи не сме стигнали. Всяка една от структурите на Министерството на здравеопазването се проверява веднъж в годината\", каза министър Ананиев и посочи, че днес предстои да се реши кой ще води ИАМО, докато управителят е временно освободен.", "date": "2018.06.14", "title": "Уволнения в здравеопазването"}
{"url": "http://standartnews.com/balgariya/borisov_shteshe_da_e_predatelstvo_ako_se_byah_vidyal_s_prezidenta_na_makedoniya_video-372660.html", "text": "Винаги съм казвал, свидетели сте ми - в никакъв случай не се месим в спора между Македония и Гърция за името. Това заяви пред журналисти премиерът Бойко Борисов по повод отказа му да се срещне с македонския президент Георге Иванов. Винаги сме подкрепяли Македония, във всичко, обяви той. Нещо повече, опозиционните партия и в Македония и в Гърция, лидерите им, са мои приятели. Те са от Европейската народна партия. Ние на срещата върха настояхме те да не пречат на договора, добави Борисов. И Алексис Ципрас и Зоран Заев са смели премиери. За смелостта и за рисковете, които са поели, отбеляза Борисов. Не искам никой да омаловажава труда ми, нито този на комисаря Йоханес Хан. И Доналд Туск, и Могерини, и Жан-Клод Юнкер и целият ЕС положихме огромни усилия да се постигне този прогрес, добави Борисов. Всички положихме страхотни усилия, за да се придвижи този процес, обяви премиерът. Щеше да е предателство, ако след срещата за 120 секунди между премиера Заев, външния министър и президента Иванов, аз днес да се срещна с него. Затова прецених, че днес не е момента, категоричен бе Бойко Борисов.", "date": "2018.06.14", "title": "Борисов: Щеше да е предателство, ако се бях видял с президента на Македония /ВИДЕО/"}
{"url": "http://standartnews.com/balgariya/kpkonpi_peevski_e_s_yasni_dohodi_i_e_edin_ot_naygolemite_danakoplattsi-372662.html", "text": "Всички доходи на депутата от ДПС Делян Пеевски са с ясен и чист произход, а самият той е в постоянна данъчна ревизия от 2003 година досега. Самият Пеевски пък е сред най-големите данъкоплатци в страната, а сигналите срещу него се прекратяват заради липса на извършени престъпления. Това е установила поредната проверка, която този път беше извършена от новата Комисия „Антикорупция\" (Комисията за противодействие на корупцията и отнемане на незаконно придобитото имущество – КПКОНПИ). До нея се стигна след сигнал, „в който липсва конкретика за извършено престъпление\" (по думите на шефа на КПКОНПИ Пламен Георгиев – б.а.), подаден от издържаното от Българския Мадоф НПО „БОЕЦ\". Шефът на сдружението, - Георги Георгиев, който обича да се снима с банкера-беглец Цветан Василев се опита да предизвика скандал като преди седмица публично обвини комисията, че не разследва депутата. Оказа се, че КППКОНПИ е извършила проверката, чийто резултати бяха оповестени на пресконференция обаче едва днес, след призив и от самият Пеевски данните да бъдат съобщени, за да се спрат спекулациите с името му. Председателят на комисията и трима нейни членове дадоха брифинг, на който да отчетат дейността на звеното от неговото съставяне досега. По време на пресконференцията стана ясно, че срещу Пеевски в комисията са били подадени два сигнала. Единият е зле скалъпения донос на отрочето на Цветан Василев - „БОЕЦ\". В него се говори за неясни доходи и за незаконно прекратяване на прокурорските проверки срещу депутата. Вторият сигнал пък идва през парламента по линия на „Да, България\" на Христо Иванов и кръга „Капитал\". В него пък се иска проверка за конфликт на интереси заради внесените от Пеевски предложения за промени в Закона за задължително депозиране на печатни издания, с които се иска осветляване на медийната собственост и непазарното финансиране на издания в страната. Самият кръг „Капитал\" видя в законопроекта сериозен проблем, тъй като ако той влезе в сила, обществото ще види черно на бяло как се издържат медиите от Фабриката за фалшиви новини с грантове и финансови инжекции от закъсали с правосъдието олигарси. И по двата сигнала от КПКОНПИ са категорични, че няма данни за извършени нарушения от страна на Делян Пеевски. Дори напротив – осветяването на парите за медиите е обществено полезна дейност, която не носи ползи на медиите от издателската група, собственост на депутата, а на всички граждани на страната. Освен това проверката на доходите на Пеевски е показала и, че депутатът е сред най-големите данъкоплатци у нас, а имуществото се следи постоянно под лупа от данъчните на страната. От НАП е постъпила информация, че данъчните са проверили доходите и разходите на Делян Пеевски, който е бил обект на постоянни провери от януари 2003 до декември 2017 г. и всички те са завършили със заключение, че няма несъответствие. Комисията дори е изискала от Пеевски първичните документи за приходите му, които той предоставил, но не били открити разлики с декларираното. Заради твърдението, че са спирани неправомерно дела срещу депутата пък, КПКОНПИ е изискала от прокуратурата цялата налична информация за Делян Пеевски. От нея е станало ясно, че за него е имало заведени общо пет преписки, които или са били прекратени или са завършили с отказ за образуване на досъдебно производство. Всички постановления са били потвърдени от горестоящите прокуратури и отново не са намерени пропуски в работата на държавното обвинение или нарушения, извършени от депутата.", "date": "2018.06.14", "title": "КПКОНПИ: Пеевски е с ясни доходи и е един от най-големите данъкоплатци"}
{"url": "http://standartnews.com/balgariya/tsvetanov_vatreshniyat_ministar_ne_tryabva_da_podava_ostavka-372667.html", "text": "\"Вътрешният министър Радев не трябва да подава оставка. Старае се максимално, изисква много от професионалистите в министерството\". Това заяви зам.-председателят на ГЕРБ и председател на парламентарната група на партията Цветан Цветанов в предаването \"Лице в лице\" по Би Ти Ви. \"Трагедията с пилотите няма никакво отношение със сектор \"Сигурност\". Точно БСП не трябва да бъдат тези, които искат този вот на недоверие.  Убеден съм, че вотът е обречен. Имаше период, в който системата за сигурност работеше много ефективно. Най-тежките осъдителни присъди в епохата на прехода бяха за \"Килърите\". Направихме съответните реформи, за да е системата ефективна. Системата бе съсипана от правителнството след нас на власт. Имаше умисъл за съсипването й, ,волнени бяха кадърни хора, като у тях се натрупа обида. Калин Георгиев бе прекрасен главен секретар, който не искаше да участва в погребението на системата при Цветлин Йовчев\", каза още той.", "date": "2018.06.14", "title": "Цветанов: Вътрешният министър не трябва да подава оставка"}
{"url": "http://standartnews.com/balgariya/tsatsarov_s_nova_proverka_za_kolodruma-372669.html", "text": "С решение на Върховна касационна прокуратура от 22 май преписката за начина на изразходване на средствата при строителството на спортна зала „Колодрума\" е върната на Окръжна прокуратура – Пловдив. Това става ясно от отговор на питане, отправено от депутата Славчо Атанасов. Проверката от ВКП е извършна по заповед на главния прокурор Сотир Цацаров. След нея актовете на двете прокуратури в Пловдив, които не се проезнесоха за нарушения при изразходване на средствата за строителството на залата, са отменени като необосновани.", "date": "2018.06.14", "title": "Цацаров с нова проверка за Колодрума"}
{"url": "http://standartnews.com/svyat/premierat_na_gruziya_obyavi_che_podava_ostavka-372631.html", "text": "рузинският министър-председател Гиорги Квирикашвили подаде оставка заради разногласия с лидера на управляващата партия Бидзина Иванишвили, който е бивш премиер и най-богатият човек в Грузия, предадоха Ройтерс и ТАСС. \"Реших да се оттегля като министър-председател на Грузия\", каза Квирикашвили, който заемаше поста от 30 декември 2015 г. \"Имахме някои разногласия с лидера на управляващата партия\", заяви той. \"Мисля, че сега идва момент, когато лидерът на партията би трябвало да получи възможност да попълни нов кабинет\", каза Квирикашвили в изявление по телевизията. АФП поясни, че решението на премиера след прекарани две и половина години на поста идва на фона на нарастващо обществено недоволство от състоянието на икономиката и след масови протести. На 1 юни хиляди хора излязоха по улиците на столицата Тбилиси заради съмнение за политическа намеса в съдебно дело за убийство и поискаха оставката на Квирикашвили. Последва стачка на работещите в столичното метро, която парализира обществения транспорт в града. През миналия месец също имаше многохилядни протести в Тбилиси срещу брутални полицейски акции в два популярни нощни клуба, като демонстрантите поискаха оставка на премиера и вътрешния министър. Според грузинската конституция оставката на премиер означава оставка на цялото правителство. Управляващата партия \"Грузинска мечта-Демократична Грузия\" разполага със седем дни да представи кандидатура на премиер, която президентът формално трябва да одобри, предаде АФП.", "date": "2018.06.14", "title": "Премиерът на Грузия обяви, че подава оставка"}
{"url": "http://standartnews.com/svyat/reki_ot_led_zalyaha_ulitsite_na_srabskiya_grad_uzhitse_-372635.html", "text": "Реки от лед заляха улиците на сръбския град Ужице снощи. Любителски кадри показват силата на пороя. На места водата е смесена с ледена градушка и достига нивото на таваните на колите. За жертви и пострадали засега не се съобщава, но има много наводнени сгради. Градът се намира в Западна Сърбия. Времето в съседната ни държава също е лошо.", "date": "2018.06.14", "title": "Реки от лед заляха улиците на сръбския град Ужице"}
{"url": "http://standartnews.com/svyat/makedontsi_izlyazoha_na_protest_sreshtu_smyanata_na_imeto-372637.html", "text": "Над 1500 души излязоха на протест в Скопие на протест срещу обявеното споразумение между Гърция и Македония за промяна на конституционното име на страната, предаде МКД. „Нашето име е нашата идентичност\", „Едно име имаме - Македония\", „Македония бесите, на бесилка ще висите\", пишеше на част от плакатите, с които шестваше множеството. Демонстрантите искаха оставка на премиера Зоран Заев и викаха „Бесилка, бесилка\" при всяко споменаване на името му. Не се знае кой е организатор на протеста, но апели за участие имаше през целия ден в социалните мрежи. Сред събраните граждани няма нито един от опозиционните политици.", "date": "2018.06.14", "title": "Македонци излязоха на протест срещу смяната на името"}
{"url": "http://standartnews.com/svyat/dete_ot_saedinenite_shtati_se_vazstanovyava_ot_chuma-372639.html", "text": "Дете от Айдахо, Съединените щати, се възстановява от чума, предадоха световните медии. Болестта се счита за отдавна изчезнала, но все още съществува в няколко различни форми. На заразеното дете е приложено лечение с антибиотик и то не е опасно за околните. Съвременнителекарства лекуват успешно чумата, но само с бърза лекарска намеса. Средно около 7 души се разболяват от чума всяка година в Съединените щати, след като са ухапвани от бълхи или кърлежи. Симптомите за болестта се появяват от два до шести дни след контакт с болестта и включват главоболие и слабост в тялото, висока температура, подуване на лимфните възли и треска. Чумата, нарича още „Черната смърт\" е отговорна за една от най-големите катастрофи в историята на човечеството. От 1347 до 1351 г. от чума умират между 75 и 200 млн. души от Европа и Евразия. Това се равнява на между 30 и 60% от цялото население на Европа по това време.", "date": "2018.06.14", "title": "Дете от Съединените щати се възстановява от чума"}
{"url": "http://standartnews.com/svyat/merkel_prizova_za_edinen_evropeyski_podhod_za_bezhanskata_kriza-372643.html", "text": "За единен европейски подход при разрешаването на кризата с мигрантите призова Ангела Меркел. Според германския канцлер той трябва да е съобразен с интересите на всички страни членки на ЕС. Меркел пое отговорност за скандала в Службата по миграция и бежанци Меркел подчерта, че Италия не е получила достатъчно подкрепа от другите страни в Общността. Ангела Меркел е обект на остри критики от страна на германските й колеги консерватори заради нейната политика спрямо мигрантите. Тя обаче предупреди европейските страни да не предприемат едностранни действия.", "date": "2018.06.14", "title": "Меркел призова за единен европейски подход за бежанската криза"}
{"url": "http://standartnews.com/svyat/sled_sreshtata_s_tramp_kim_chenun_se_varna_v_severna_koreya-372645.html", "text": "Севернокорейският лидер Ким Чен-ун се върна в Пхенян след историческата среща с американския президент Доналд Тръмп в Сингапур, съобщи севернокорейската държавна осведомителна агенция КЦТА, цитирана от Ройтерс. Имаше предположения, че на път за страната си Ким ще посети Пекин, за да информира китайския президент Си Цзинпин за изхода от срещата и самолетите, с които отпътува севернокорейската делегация, се следяха внимателно от международните медии.", "date": "2018.06.14", "title": "След срещата с Тръмп: Ким Чен-ун се върна в Северна Корея"}
{"url": "http://standartnews.com/svyat/ungariya_iska_dozhivotni_prisadi_za_balgari_za_smart_na_trafikanti-372670.html", "text": "Прокуратурата в унгарския град Кечкемет обяви, че ще протестира 25-годишните присъди на четирима трафиканти на хора, трима от тях българи, причинили смърт от задушаване на 71 мигранти през август 2015 г. в хладилен камион в Унгария, предаде Франс прес, цитирана от БТА. \"Присъдата не отразява в достатъчна степен условията но престъплението\", каза пред съда в препълнената съдебна зала прокурор Габор Шмид, който в пледоарията си беше поискал доживотен затвор за четирима от организираната престъпна група. Трафикантите натоварили мигрантите в Сърбия, до границата с Унгария, в хладилен камион и не реагирали на виковете им за помощ, когато започнали да се задушават на унгарска територия.", "date": "2018.06.14", "title": "Унгария иска доживотни присъди за българи за смърт на трафиканти"}
{"url": "http://standartnews.com/balgariya/piyan_obarna_bmv_po_tavan_dve_momicheta_sa_raneni-372646.html", "text": "26-годишен водач е причинил катастрофа малко след полунощ. Инцидентът е станал на улица „Стара планина\" в Хасково. Мъжът е шофирал лек автомобил БМВ с употреба на 1,36 промила алкохол. При извършване на маневра завой наляво и движение с несъобразена с релефа на пътя скорост, водачът е загубил контрол над колата, излязъл е вдясно от пътя по посока на движението и се е ударил в еластична ограда. От удара автомобилът се е преобърнал по таван. В катастрофата  са пострадали возещите се в БМВ-то момичета от града на 18 и 17 години от Хасково. Пълнолетната е с фрактура на десен глезен и порезна рана на дясна ръка, а непълнолетната девойка е с контузия на предни зъби и разкъсно-контузна рана на горна устна. Момичетата са без опасност за живота. Младежът е задържан до 24 часа по образуваното досъдебно производство.", "date": "2018.06.14", "title": "Пиян обърна БМВ по таван, две момичета са ранени"}
{"url": "http://standartnews.com/balgariya/buri_i_gradushki_na_zapad-372609.html", "text": "Лятото ще продължи и днес, но на места с дъждове и гръмотевици. Минималните температури сутринта ще са между 16 и 19 градуса. Над западната половина от страната ще се развива мощна купесто-дъждовна облачност и на много места ще има валежи, временно интензивни. Ще има гръмотевични бури, на места и градушки. В източните райоин ще бъде предимно слънчево и ще се задържи без валежи. Ще духа слаб, в източните райони до умерен вятър от юг-югоизток. След обяд над Западна България вятърът ще се ориентира от запад и временно ще се усилва. Максималните температури ще са от 25 градуса в Западна България до 33-35 в Източна. Атмосферното налягане ще се понижава и ще е по-ниско от средното за месеца.", "date": "2018.06.14", "title": "Бури и градушки на запад"}
{"url": "http://standartnews.com/balgariya/prokuraturata_obrazuva_delo_za_prestapleniya_po_sluzhba_v_izpalnitelna_agentsiya_meditsinski_odit-372640.html", "text": "Върховна административна прокуратура извърши проверка по реда на надзора за законност на контролната дейност на Изпълнителна агенция „Медицински одит\" (ИАМО). Това съобщиха от пресцентъра на Прокуратура на Република България. В хода на проверката се установи, че от изпълнителния директор на ИАМО са утвърдени Инструкция за осъществяване на контролната дейност на ИАМО и Методически указания към нея. При съпоставка с правни норми от по-висок ранг е установено противоречие с Наредба № 14 от 20.04.2010 г. за условията и реда за извършване на проверки на лечебните заведения от Изпълнителна агенция „Медицински одит\", издадена от министъра на здравеопазването. Установено е, че в противоречие с Наредба № 14 /2010 г. се предвижда извършване на проверка без писмена заповед, допуска се възможност да не се съставя констативен протокол при проверка по документи в агенцията и при липса на нарушения и др. Според цитираната наредба на министъра на здравеопазването за резултатите от проверката се съставя констативен протокол, съдържащ ред обстоятелства, в т. ч. и разкрити нарушения, когато се съставя акт за установяването им. След това се изготвя доклад до изпълнителния директор на ИАМО за резултатите. Същевременно от ВАП са открити случаи, при които едва в доклада се посочват констатираните нарушения. По този начин на практика заключителният доклад до изпълнителния директор на ИАМО предхожда съставянето на актове за установяване на административни нарушения, въз основа на които същият орган взема решение за налагане или не на административно наказание. В тази връзка от ВАП е сезиран министърът на здравеопазването, в рамките на правомощията му с оглед отпадане на задължението за изготвяне и представяне на въпросния доклад пред изпълнителния директор на ИАМО (чл.18 от Наредбата). На следващо място, министърът на здравеопазването е сезиран от ВАП, в рамките на правомощията му и по отношение на необходимостта от предприемане на действия по изменение на Инструкция за осъществяване на контролната дейност на ИАМО и Методически указания към нея, които да бъдат приведени в съответствие с Наредба № 14 от 20.04.2010 г. за условията и реда за извършване на проверки на лечебните заведения от Изпълнителна агенция „Медицински одит\". В хода на извършената от ВАП проверка са установени случаи на настъпила смърт в лечебни заведения, по които Изпълнителна агенция „Медицински одит\" е извършвала проверки, но не е била сезирана прокуратурата. Всички материали от проверката на ВАП, по указание на главния прокурор, бяха изпратени на Върховна касационна прокуратура - за произнасяне предвид данните за извършени престъпления от общ характер. След проучване и анализ на тези материали, с постановление от 7 юни 2018 г. прокурор от Върховна касационна прокуратура образува досъдебно производство за престъпление по служба, извършено в периода от 1 януари 2017 г. до 31 декември 2017 г. Прието е, че са налице данни за превишаване на власт от длъжностни лица от ИАМО с цел да се набави за проверяваните физически и юридически лица облага - да не им бъдат съставяни актове за административно нарушение и да не им бъдат налагани административни наказания и от това могат да настъпят немаловажни вредни последици, като деянието е извършено от лица, заемащи отговорно служебно положение. Ръководството и надзора върху разследването ще се осъществи от прокурор при Специализирана прокуратура – София и ще се проведе от следовател. Всички материали, касаещи смъртни случаи в лечебни заведения, са изпратени по компетентност на съответните окръжни прокуратури, с оглед извършване на проверка за евентуални престъпления по чл. 123 НК (причиняване на смърт при професионална непредпазливост).", "date": "2018.06.14", "title": "Прокуратурата образува дело за престъпления по служба в Изпълнителна агенция „Медицински одит“"}
{"url": "http://standartnews.com/balgariya/desislava_radeva_chest_i_dalg_dumi_palni_sas_smisal_za_voinite_na_balgariya_no_dokoga-372641.html", "text": "Съпругата на президента Румен Радев Десислава публикува прочувствен текст за загиналите пилоти от авиобаза Крумово в социалната мрежа. Първата дама оцени високо работата на 24-та Авиационна база, припомняйки че военнослужещи от Крумово са участвали в множество спасителни акции при природни бедствия. Г-жа Радева заяви още, че думи като чест и достойнство важат с пълна сила за българската армия. Но добави и риторичния въпрос: \" Докога?!\". Ето го и пълния текст на съпругата на държавния глава: Ми-17. Едно филмче, което направихме заедно с Maria Handjieva, Ognyan Stefanov и Vladimir Vladimirov, когато гореше Рила. Не пилотираха капитаните Пантелеев и Неделчев. Което не ги прави по-малко способни. Напротив! 24 -та Авиационна база-Крумово има можещи и отдадени на професията си военнослужещи, които гасят пожари, спасяват при наводнения и обилни снеговалежи. Чест прави на НС, че отдадоха минута мълчание в памет на двамата загинали. Това можеха да бъдат други двама, които припознават за свой дълг да поддържат способностите, за да изпълняват клетвата пред Родината. Чест, достойнство, дълг - думи, пълни със смисъл за воините на България! За щастие. Но докога?! Погребението ще е в петък. В Пловдив. Момчета, почивайте в мир! Вие изпълнихте дълга си! Амин! В края на поста си първата дама прикачва и въпросния филм, заснет при гасенето на пожара в Рила.", "date": "2018.06.14", "title": "Десислава Радева: Чест и дълг, думи пълни със смисъл за воините на България! Но докога?!"}
{"url": "http://standartnews.com/balgariya/balgariya_podkrepi_initsiativite_za_blizkoiztochniya_miren_protses-372648.html", "text": "България подкрепя всички инициативи, които биха довели до положително развитие на Близкоизточния мирен процес. Всички спорни въпроси трябва да бъдат решавани по пътя на директните преговори между двете страни. Това заяви българският министър-председател Бойко Борисов в рамките на срещата си с премиера на Палестина Рами Хамдалла, съобщиха от правителствената информационна служба. Двамата обсъдиха възможностите за разширяване на двустранното сътрудничество и за Близкоизточния мирен процес. На срещата между Бойко Борисов и Рами Хамдалла присъства и делегация от България, в която влизат вицепремиерът Томислав Дончев, министърът на образованието и науката Красимир Вълчев и заместник-министърът на външните работи и национален координатор по антисемитизма Георг Георгиев. По време на разговора си с министър-председателя Хамдалла, премиерът Бойко Борисов изрази своята искрена надежда тежките конфликти в региона да се разрешат с подписването на мирно споразумение. „Толкова много ми се иска да има мир, защото нашата страна има дългогодишно приятелство с народите на Израел, на Палестина и на Иран\", сподели българският премиер. Министър-председателят Бойко Борисов изтъкна, че българо-палестинските отношения са традиционно добри и двете страни ще продължат активната си дейност по развитието им. По думите на българския премиер, мост към осъществяването на тази взаимно декларирана цел могат да бъдат онези над 5 хиляди палестински граждани, които са завършили образованието си в България. Борисов съобщи, че и в момента има много палестински студенти в България, които са избрали нашата страна за своето висше образование. Премиерът на Палестина Рами Хамдалла благодари на Бойко Борисов за това, че е истински приятел на Палестина и на каузата на палестинския народ. Министър-председателят на Палестина подчерта, че неговият народ винаги е с протегната ръка за мирни преговори, но невинаги усещат същото желание от другата страна. „В Газа бяха ранени или убити стотици хора. Нека светът обърне повече внимание на това\", призова премиерът Хамдалла. Той обясни, че преговорите между Палестина и Европейския съюз вървят бавно, като помоли министър-председателят Бойко Борисов и България за съдействие в ускоряването на този процес. „Искам да ви уверя, че Държавата Палестина ще бъде пример за демократично управление\", категоричен бе премиерът Рами Хамдалла.", "date": "2018.06.14", "title": "България подкрепи инициативите за Близкоизточния мирен процес"}
{"url": "http://standartnews.com/balgariya/sled_naprezhenieto_sas_zaev_makedonskiyat_prezident_pristiga_u_nas-372632.html", "text": "Президентът на македония Георге Иванов пристига на официално посещение у нас по покана на Румен Радев. Двамата ще положат венци на Паметника на незнайния воин и ще имат разговор на четири очи.", "date": "2018.06.14", "title": "СЛЕД НАПРЕЖЕНИЕТО СЪС ЗАЕВ: Македонският президент пристига у нас"}
{"url": "http://standartnews.com/balgariya/protest_na_prevozvachite_1500_avtobusa_spirat_da_se_dvizhat_za_chas_i_polovina-372634.html", "text": "Автобусните превозвачи излизат на протест. Очаква се около 2000 автобуса в цялата страна да спрат днес за час и половина. Причината - законопроект за създаване на автомобилна камара. Според текстовете тази камара ще предлага кои фирми да бъдат лицензирани и кои - не. Част от превозвачите виждат лобизъм и корупция в законопроекта, но за други това е начин да се спазват правилата от всички.", "date": "2018.06.14", "title": "ПРОТЕСТ НА ПРЕВОЗВАЧИТЕ: 1500 автобуса спират да се движат за час и половина"}
{"url": "http://standartnews.com/balgariya/karakachanov_za_mareshki_chovekat_s_mnogoto_dela_izpalnyava_porachka_sreshtu_men-372636.html", "text": "\"Този ли човек ще ми говори за морал, този, който гласува против да бъдат дадени пари за модернизиране на армията. Човекът с многото дела! Ясно ми е, че изпълнява поръчка, аз съм информиран човек, избухна в студиото на БТВ военният министър Красимир Каракачанов. На въпрос дали ще подаде оставка, за което призова лидерът на \"Воля\", лицето на вицепремиерът стана червено. \"На този ли, на този, който онзи ден нападна Валери Симеонов, а сега мен. Ясно ми е, че изпълнява поръчка или на политически опонент или на фирмите, които отрязах за обществените поръчки\", отсече Каракачанов. Той допълни, че е е\"информиран човек и знае доста неща за „подобни типове като Марешки\", които се появявали за кратко в политиката и след това си заминавали. Очаквайте подробности!", "date": "2018.06.14", "title": "Каракачанов за Марешки: Човекът с многото дела изпълнява поръчка срещу мен!"}
{"url": "http://standartnews.com/balgariya/zatvaryat_ulitsi_v_tsentara_na_sofiya_dnes_prediobed__eto_kade-372638.html", "text": "Въвежда се временна организация на движението във връзка с посещение на президента на Република Македония Георге Иванов, предупредиха от пресцентъра на Столична община. Забранени са престоят и паркирането на пътни превозни средства до отпътуване на делегацията на 15 юни на паркинга на \"София хотел Балкан\". От 8.00 часа до приключване на мероприятието днес на северозападната дъга на пл. \"Св. Александър Невски\" между ул. „11-ти август\" и ул. „Оборище\". От 8.00 часа до приключване на мероприятието днес на бул. \"Джеймс Баучер\" между бул. \"Черни връх\" и ул. \"Златен рог\" от страната на хотела. От 9.00 часа до 10.30 часа днес се забранява влизането на пътни превозни средства по ул. \"Оборище\" между ул. \"Г. С Раковски\" и ул. \"11-ти август\" само при необходимост и по преценка на отдел \"Пътна полиция\" при СДВР.", "date": "2018.06.14", "title": "Затварят улици в центъра на София днес предиобед - ето къде"}
{"url": "http://standartnews.com/balgariya/kpkonpi_poluchila_213_signala_za_koruptsiya-372653.html", "text": "По линия на противодействие на корупцията вече имаме 213 сигнала, които са постъпили в комисията от януари до сега, от които вече имаме 68 решения т.е. повече от 1/3 вече са отработени. Това каза председателят на Комисията за предотвратяване на корупцията и отнемане на незаконно придобито имущество (КПКОНПИ) Пламен Георгиев по време на отчет за дейността на новия антикорупционен орган. \"Три бяха реализциите досега - това са сигналите, по които се установиха данни за престъпна дейност. В останалата част от сигналите не е установено наличие на данни за извършени престъпления\", заяви Георгиев. Той обясни, че освен постъпилите сигнали в комисията работят по множество проверки, които са възложени от прокуратурата. \"Винаги, когато се касае за корупция по високите етажи на властта, прокуратурата ни възлага на нас да извършваме тези проверки вече, защото ние сме компетентните органи\", добави той.", "date": "2018.06.14", "title": "КПКОНПИ получила 213 сигнала за корупция"}
