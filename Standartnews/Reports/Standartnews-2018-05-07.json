{"url": "http://standartnews.com/lyubopitno/dzhordzh_kluni_posreshta_57ata_si_godishnina_kato_shtastlivo_zhenen_mazh_s_dve_detsa-371234.html", "text": "Днес актьорът Джордж Клуни навършва 57 години. Рожденият му ден тази година със сигурност ще е по-специален след като вече е татко на близнаци. На 7 юни м.г. съпругата му Амал роди близнаците Ела и Александър в Лондон. \"Тази сутрин Амал и Джордж посрещнаха Ела и Александър Клуни в живота си. Ела, Александър и Амал са здрави, щастливи и добре. Джордж е упоен и ще се възстанови след няколко дни\", каза говорител на актьора. Миналата година в очакване на близнаците Клуни посрещна личния си празник в звездна компания, но без съпругата си Амал. Актьорът се разходи по река Темза заедно със Синди Крауфорд и съпругът й Ранди Гербер. \"Винаги можем да разчитаме на него за фотобомба!\", написа тогава супрмоделът под забавен кадър на компанията. Тази година обаче семейство Клуни вероятно ще прекара празника на актьора заедно. Още повече, че има малки помощници, които да не го оставят сам да гаси свещичките върху тортата. Джордж е искал да играе бейзбол, но не е успял да премине дори първата контрола. И все пак, вероятно не случайно избира бъдещата си професия пред камерата - майка му Нина Брус е печелила конкурс за красота, а баща му - Ник Клуни, е бил... актьор. През декември 1989 г. се жени за актрисата Талия Болсъм, но след раздялата им се зарича да остане вечен ерген. Той дори се хваща на бас с Мишел Пфайфър и Никол Кидман, че няма да се ожени повторно до 40-тия си рожден ден. След това дълги години той беше на неотменна част от класациите за чаровен ерген, стилен мъж, дори като един от най-красиво остаряващите в Холивуд. Актьорът е вторият мъж, който се появява на корицата на списание „Вог\" след Ричард Гиър. През 2007 г. Клуни е номиниран за един от 50-те най-стилни мъже през последните 50 години. Смятан е за един от най-интелигентните хора в Меката на киното, Джордж Клуни е известен и с благотворителната си дейност. Актьорът е носител на множество награди - „Еми\", „БАФТА\", „Златна камера\", „Европейска филмова награда\", „Сатурн\", две награди „Оскар\", три награди „Сателит\" и четири награди „Златен глобус\", номиниран е за „Бодил\" и „Златна мечка\". През май 2013 г. съдбата го среща с красивата адвокатка Амал Аламудин. Клуни бил в италианското си имение близо до езерото Комо. „Общ приятел ми звъна и ми каза: Идвам при теб, може ли да дойда с една приятелка? Отговорих му: Да, разбира се\", разказа преди време в шоуто на Дейвид Летърман по Netflix актьорът. Двойката сключва брак през септември 2014 г. във Венеция в обкръжението на близките им хора. От юни м.г. се радват на близнаците си Ела и Александър.", "date": "2018.05.06", "title": "Джордж Клуни посреща 57-ата си годишнина като щастливо женен мъж с две деца"}
{"url": "http://standartnews.com/svyat/borisov_i_tsipras_ochakvat_sreshtata_na_varha_v_sofiya_da_dade_nova_energiya_za_razvitie_na_balkanite-371239.html", "text": "Министър-председателят Бойко Борисов поздрави гръцкия премиер Алексис Ципрас за големия християнски празник Гергьовден, който се отбелязва с особена почит в двете страни. В телефонен разговор той му благодари за гостоприемството и вниманието, с което беше посрещнат при посещението си в Света гора, съобщиха от Правителствената информационна служба. Алексис Ципрас каза, че високо цени личния ангажимент на Борисов и на българското правителство за ремонта на Зографския манастир. Той посочи, че това е жест, получил признанието на хилядите поклонници, посещаващи свещеното място. Борисов и Ципрас обсъдиха и предстоящата Среща на върха в София. Гръцкият премиер подчерта, че както за българското, така и за гръцкото правителство стабилността, мирът и развитието на Балканите са основен приоритет. Той приветства поставянето от България в дневния ред на Европейския съюз на темата за бъдещето на страните от Западните Балкани и стабилността на континента. Ципрас подчерта също усилията на Борисов и на Българското председателство за фокусиране на вниманието на институциите за реализиране на проектите за свързаност в региона. Той посочи, че този приоритет на председателството работи за бъдещето на Европа. По време на разговора Ципрас потвърди участието си в Срещата на върха на 17 май. Очакванията на двамата премиери са тя да даде нова енергия за развитие на региона.", "date": "2018.05.06", "title": "Борисов и Ципрас очакват срещата на върха в София да даде нова енергия за развитие на Балканите"}
{"url": "http://standartnews.com/biznes/zemedelskiyat_ministar_nyamam_elektricheski_avtomobil_tesla_-371237.html", "text": "Земеделският министър Румен Порожанов опроверга публикации в медиите, че е собственик на нов електромобил за 160 000 лева. „Видях снимките, но искам категорично да заявя, че нямам нов електрически автомобил Tesla\", заяви той пред Епицентър.бг. Според него, на публикуваните в няколко медии фотографии се виждал човек с очила, който обаче не бил той. „Не знам защо са решили, че шофьорът съм аз. Само това мога да кажа по въпроса ви\", каза Румен Порожанов пред \"Епицентър.бг\". Преди дни в медиите се появиха публикации със снимка, според които министърът на земеделието си е купил нов електромобил Tesla. Цената на возилото била между 120 000 и 160 000 лева.", "date": "2018.05.06", "title": "Земеделският министър: Нямам електрически автомобил Tesla!"}
{"url": "http://standartnews.com/balgariya/preduprezhdavat_za_kratkotrayni_no_intenzivni_valezhi_i_gramotevichni_buri-371241.html", "text": "През следващото денонощие през страната ще премине студен атмосферен фронт и въздушната маса ще е неустойчива. Ще се развива купеста и купесто-дъждовна облачност, мощна в часовете след обяд и преди полунощ. На много места ще има краткотрайни и интензивни валежи, придружени с гръмотевични бури. Очакват се и градушки. Най-голяма вероятност за значителни по количество валежи има на места, главно в западната половина от страната. Ще духа слаб, в източните райони до умерен вятър от север-североизток. Минималните температури ще са между 12 и 17 градуса, а максималните стойности ще достигнат между 21 и 26 градуса. Атмосферното налягане е и ще се задържи по-ниско от средното за май. Жълт код е обявен за районите в Западна и Южна България. Предупреждението е в сила за 13 области - това са Видин, Враца, Монтана, София област, София-град, Перник, Кюстендил, Благоевград, Пазарджик, Пловдив, Смолян, Кърджали и Хасково. В тези райони се очакват краткотрайни валежи, придружени с гръмотевични бури. По-интензивни ще са явленията в планинските райони на областта, прогнозират синоптиците. Количествата на валежа на места може да достигне до около 20-25 л/кв.м. В планините ще се развива купесто-дъждовна облачност и на много места ще има краткотрайни и интензивни валежи, придружени с гръмотевични бури. Вятърът ще бъде от североизток до умерен. Максималната температура на височина 1200 м ще бъде около 16 градуса, на 2000 м - около 9 градуса. Над Черноморието ще се развива купеста и купесто-дъждовна облачност и на места ще има краткотрайни превалявания и гръмотевична дейност. Ще духа до умерен североизточен вятър. Максималните температури на въздуха ще са 21-23 градуса. Температурата на морската вода е 16-18 градуса. Вълнението на морето ще бъде 2-4 бала. Временно затихване на явленията в повечето райони ще има след полунощ и в ранните сутрешни часове. Вятърът ще се задържи предимно от североизток, слаб до умерен, във вторник за кратко ще бъде от северозапад. Температурите ще се нормализират и преобладаващите максимални ще бъдат между 21 и 26 градуса. Минималните стойности в повечето райони в понеделник ще са между 12 и 17 градуса, във вторник - с 2-3 градуса по-ниски.", "date": "2018.05.06", "title": "Предупреждават за краткотрайни, но интензивни валежи и гръмотевични бури"}
{"url": "http://standartnews.com/svyat/frantsiya_skochi_na_tramp_sled_kato_pogazi_pametta_na_zaginalite_pri_atentatite_v_parizh_prez_2015a-371231.html", "text": "Франция изрази твърдо неодобрение към изявление на американския президент Доналд Тръмп, който използва атентатите през 2015 г. в Париж, за да защити правото да се носи оръжие. „Франция изразява твърдото си неодобрение за думите на президента Тръмп за атентатите от 13 ноември 2015 г. и призова да се уважава паметта на жертвите\". Това заяви говорителката на министерството на външните работи Агнес фон дер Мюл в комюнике. По време на конференция на влиятелното американско оръжейно лоби NRA (Национална оръжейна асоциация) той разви теорията, че атентатите от 13 ноември 2015 г. в Париж биха имали по-малко жертви, ако хората носеха оръжие. На 13 ноември 2015 г. 130 души загинаха, а мнозина бяха ранени в серия от атентати във френската столица, отговорност за които пое екстремистката организация „Ислямска държава\". Една от терористичните групи изби 90 души в концертната зала „Батаклан\". „Те са били избити брутално от малка група терористи, които са имали оръжия. Те са стреляли спокойно и са ги убивали един по един. Бум, ела тук, бум ела тук, разказваше президентът, имитирайки с ръка джихадист с пистолет, стрелящ по жертвите си. „Но ако някой служител или просто клиент имаше оръжие, или ако някой от вас беше там с оръжие, насочено в обратната посока, терористите щях а да избягат или щяха да бъдат обстреляни и това щеше да е друга история\", каза Тръмп, с което си навлече гнева на Франция. „Свободното движение на оръжия в обществото не е бариера срещу терористичните атаки, напротив то може да улесни планирането им\", отвърна говорителката на „Ке д'Орсе\". „Франция се гордее, че е страна, където придобиването и притежанието на огнестрелно оръжие са стриктно регламентирани\", каза тя и добави, че „статистиките за жертви на огнестрелно оръжие не карат французите да преосмислят избора си\".", "date": "2018.05.06", "title": "Франция скочи на Тръмп, след като погази паметта на загиналите при атентатите в Париж през 2015-а"}
{"url": "http://standartnews.com/lyubopitno/parvi_ofitsialni_snimki_malkiyat_prints_lui_v_pregradkite_na_printsesa_sharlot-371225.html", "text": "Британското кралско семейство публикува първите официални снимки на новородения принц Луи, една от които го показва прегърнат от тригодишната му сестра Шарлот, предадоха Ройтерс и Франс прес. Принцът е пети в линията за наследяване на британския трон. Той се роди на 23 април с тегло 3,83 кг. И двете снимки са направени в двореца Кенсигтън от майка му Катрин, съпруга на принц Уилям. Според администрацията първата снимка е направена на 26 април, а втората - на 2 май. Представители на администрацията на кралското семейство съобщиха, че принц Луи няма да присъства на сватбата на принц Хари на 19 май.", "date": "2018.05.06", "title": "Първи официални снимки: Малкият принц Луи в прегръдките на принцеса Шарлот"}
{"url": "http://standartnews.com/kultura/svatbata_na_prints_hari_i_megan_narushi_traditsiite-371221.html", "text": "До сватбата на принц Хари и Меган Маркъл остават само две седмици. Докато тече трескавата подготовка, говорител на британското кралско семейство разкри още подробности от сватбената церемония. От информацията става ясно, че двойката продължава да нарушава традициите. Меган и Хари нямат намерение да позират заедно на балкона, както го направиха Кейт Мидълтън и принц Уилям на своята сватба. Вместо това Меган и Хари ще седнат в каретата и от нея ще поздравят британци по пътя за Фрогмор хаус, където ще се състои приема за гостите. Също така стана известно, че двойката няма да отиде веднага след сватбата на романтично пътешествие. Седмица след венчавката Меган и Хари имат планирано официално мероприятие. \"Двойката ще има меден месец, но не веднага\", заяви говорителят на Кенсингтънския дворец Джейсън Кнауф. Не отдавна стана ясно, че принцът и неговата избраница искат да прекарат медения си месец в Африка. Принц Уилям ще стане кум на съпруга, а Меган се отказа от шаферки, макар че журналистите прогнозираха, че тази роля ще изиграят много от известните приятелки на булката. \"Тя има много сплотен и близък кръг от приятели. По тази причина не иска да избира някой от тях. Всичките й приятелки й помогнаха за сватбата и ще бъдат до нея в този важен момент. Меган е много благодарна за тяхната подкрепа\", каза Джейсън Кнауф.", "date": "2018.05.06", "title": "Сватбата на принц Хари и Меган наруши традициите"}
{"url": "http://standartnews.com/sport/sar_aleks_fargyusan_ostava_v_reanimatsiya_svetovniyat_futbolen_elit_mu_vdahva_kurazh-371223.html", "text": "Легендарният бивш мениджър на „Манчестър Юнайтед\" сър Алекс Фъргюсън продължава да е в реанимацията на болницата след спешната животоспасяваща операция за отстраняване на мозъчен кръвоизлив. Семейството на шотландеца призова за повече дискретност и обяви, че ще съобщи новини за състоянието му, когато има такива, съобщава gong.bg И докато великият мениджър се бори за живота си, кураж му дават всички големи имена на световния футбол, на които е дал път към славата. Редица футболисти се надпреварваха да му пожелават бързо възстановяване и да се бори така, както само той знае и може. \"Оправяй се бързо, Шефе! Мислите ми са с теб и семейството ти в този момент!\", написа Уейн Рууни, който получи шанса да играе в „Манчестър Юнайтед\" още като тийнейджър именно от Фърги. Това стори и петкратният носител на Златната топка Кристиано Роналдо, който получи шанса си в големия футбол именно от него. \"Мислите и молитвите ми са с теб, любими мой приятелю! Бъди силен, Шефе!\", написа португалската звезда. Послания в подобен стил и надъхващи Алекс Фъргюсън в борбата му за възстановяване пратиха още Майкъл Карик, Петер Шмайхел, мениджърът на Евертън Сам Алърдайс, бившият му асистент Майк Фелън и много, много други. Фърги беше в добро здраве само преди седмица, когато връчи почетен плакет на Арсен Венгер на \"Олд Трафорд\" за последния му мач на този стадион като мениджър на Арсенал. Но в събота синът му Дарън не изведе тима си Донкастър в последния мач за сезона в Лига 1 заради \"тежка семейна трагедия\" и веднага започнаха притесненията за здравето на Фърги. Впоследствие се оказа, че е претърпял инсулт и лекарите се борят за живота му. Операцията му мина добре, но все още е в интензивното отделение и лекарите още се въздържат от прогнозите състоянието му.", "date": "2018.05.06", "title": "Сър Алекс Фъргюсън остава в реанимация, световният футболен елит му вдъхва кураж"}
{"url": "http://standartnews.com/sport/stoichkov_shte_komentira_mondiala_za_balgarskite_zriteli-371235.html", "text": "Легендата на българския футбол Христо Стоичков ще бъде част от екипа на Българската национална телевизия по време на Световното първенство в Русия това лято. Голмайсторът на Мондиала в САЩ от 94-а година, който е и специален пратеник на американската медия „УниВижън\", ще коментира от мястото на събитието за зрителите на БНТ. Най-гледаното спортно събитие започва на 14-и юни, като мачът на откриването е между домакина Русия и тима на Саудитска Арабия. Българската национална телевизия ще ви направи съпричастни на всичките 64 двубоя от първата среща до финала на 15 юли в Москва. Българската национална телевизия е официалния партньор на FIFA за излъчване на предстоящия Мондиал. Турнирът се открива на 14 юни и обществената телевизия ще покаже всички срещи, които ще се играят на 12 стадиона в 11 руски града, а специални гости в коментарните предавания на БНТ ще бъдат утвърдени футболни специалисти.", "date": "2018.05.06", "title": "Стоичков ще коментира мондиала за българските зрители"}
{"url": "http://standartnews.com/svyat/nevizhdan_ot_500_godini_potop_vrahletya_ankara_-371232.html", "text": "Невиждан от години порой наводни турската столица Анкара. Цели улици са под вода, трафикът е напълно парализиран, а освен това 6 души са ранени. Причинени са вече сериозни материални щети, като вече може да се каже, че над 150 автомобила са напълно унищожени, а тепърва ще бъдат правени равносметките по инфраструктурата, обяви кметът на града Мустафа Туна. Според турските медии потопът се излял буквално за минути – или по-точно за 12 минути. Властите вече се нахвърлиха срещу метеоролозите, тъй като изобщо не са предупредили за подобно бедствие. Категорично подобен порой не е връхлитал турската столица от години. Завеждщият катедра \"Метеорология\" към Техническия университет в Истанбул Орхан Шен обаче бързо обясни пред \"Хюриет\", че подобен потоп не е сполетявал района на Мамак, където е и Анкара, от 500 години и това е една от причините за липсата на предварителна реакция. \"Точна прогноза за подобни дъждове може да бъде дадена 2 часа по-рано. При подобни бедствия дори половин час е важен. Може би ако бе направено предупреждение, материалните щети щяха да са по-малки\", обясни професорът пред едно от най-големите турски издания.", "date": "2018.05.06", "title": "Невиждан от 500 години потоп връхлетя Анкара"}
{"url": "http://standartnews.com/svyat/zemetreseniyata_i_izrigvaneto_na_lava_na_havay_mozhe_da_prodalzhat_s_mesetsi-371238.html", "text": "Изригвания на лава от вулкана Килауеа на остров Хавай принудиха близо 2000 жители да се евакуират и унищожи жилища, предаде Ройтерс. Учените предсказват още изригвания и земетресения, които може да продължат с месеци. Американският геофизичен институт отбеляза вчера, че на 19 км от вулкана са се отворили няколко нови процепа, от някои от които излиза лава, а Хавайският център за наблюдение на вулканите съобщи, че изригванията се засилват. Говорителка заяви пред Ройтерс, че те могат да продължат със седмици и дори с месеци. През 1955 г. подобна вулканична дейност в района е продължила 88 дни. Тогава обаче до вулкана са живеели много по-малко хора.", "date": "2018.05.06", "title": "Земетресенията и изригването на лава на Хавай може да продължат с месеци"}
{"url": "http://standartnews.com/balgariya/radev_kam_polititsite_v_sofiya_i_skopie_da_se_boryat_za_duha_a_ne_za_bukvata_na_dobrosasedstvoto-371240.html", "text": "За духа, а не за буквата на Договора за добросъседство – за това трябва да се борят политиците в България и Македония според президента Румен Радев. Той направи този коментар преди да замине за Ново село в западната ни съседка, където почете загиналите ни войници в Балканската, Междусъюзническата и Първата световна войни. „Договорът за приятелство, добросъседство и сътрудничество между България и Република Македония отвори нова страница в нашата история и само от нас зависи какво ще запишем в нея. Пожелавам храброст на политиците и от двете страни на границата, да се борят за духа, а не за буквата на този договор\", заяви Радев пред журналисти. Румен Радев беше категоричен, че пример за този нов дух в отношенията между двете ни държави е участието днес на военна рота на македонската армия в парада по случай Деня на храбростта и празника на Българската армия. „Аз съм убеден, че общата ни хилядолетна история ще надделее над идеологическото противопоставяне, което беше злонамерено програмирано в нашите отношения през последните десетилетия. Дължим тези усилия на нашите предци\", посочи президентът Радев, цитиран от своя прессекретариат. „В продължение на десетилетия бяхме свидетели как паметници и гробове на български офицери и войници извън пределите на днешна България, ставаха жертви на политически домогвания и бяха разрушавани, взривявани, изравнявани със земята и поругавани. Днес времената са други\", заяви след това в Ново село той. Румен Радев подчерта, че България високо цени заявената готовност от страна на Македония за възстановяване и опазване на войнишките паметници, като нашата страна е готова да предостави материална и експертна подкрепа. Македонският му колега Георге Иванов го посрещна в Ново село, но не взе участие в церемонията. Президентът Румен Радев проведе неформална среща със своя колега президент на Република Македония Георге Иванов в Дойран. Двамата проведоха неформална среща. На нея са били обсъдени различни аспекти на двустранните отношения, включително възможностите за насърчаване на икономическия обмен, туризма, образованието и контактите между хората, съобщиха от прессекретариата на държавния глава. Българският държавен глава е потвърдил подкрепата на страната ни за европейската перспектива на Република Македония.", "date": "2018.05.06", "title": "Радев към политиците в София и Скопие: Да се борят за духа, а не за буквата на добросъседството"}
{"url": "http://standartnews.com/balgariya/1800_voenni_i_52_boyni_mashini_minaha_po_zhaltite_paveta_v_denya_na_hrabrostta-371236.html", "text": "1800 военнослужещи и много техника дефилираха на площад „Княз Александър I\" в София по време на тържествения парад за Деня на храбростта и празника на Българската армия - 6 май. През юли се навършват 140 години от създаването на БА. Публиката видя 4 хеликоптера, 10 самолета, 52 бойни машини. По традиция над площада първо прелетя вертолетът Ми-17 с националното знаме. Под аплодисментите на гости и граждани и под звуците на Гвардейския представителен духов оркестър преминаха знаменен взвод на Националната гвардейска част със знамената-светини и представителните блокове с бойните знамена на Военната академия \"Г. С. Раковски\", Националната гвардейска част, Националния военен университет \"Васил Левски\", Сухопътните войски, Военновъздушните сили, Военноморските сили, 68-ма бригада \"Специални сили\" и Мобилната комуникационно-информационна система, подчинена на Съвместното командване на силите. За първи път във военния парад на 6 май участва и представителен блок на Армията на Република Македония. След представителните блокове на парада преминаха в различни формации самолети и вертолети, които са на въоръжение във вертолетната, транспортната, учебната, щурмовата и изтребителната военна авиация. Над площада прелетяха вертолети Ми-24 и АS-532 AL Cougar, военно-транспортен самолет C-27J Spartan, учебните самолети L-39ZA и \"Пилатус\" РС9М и бойните самолети Су-25 и МиГ-29. Представени бяха и танк Т-72, 122-мм самоходна гаубица 2С1 - \"Гвоздика\", бойни машини на пехотата - БМП-1 и БМП-23, 120-мм самоходна минохвъргачка Б1-11 \"Сани\", бронетранспортьор /БТР/ 60ПБ, зенитно-ракетен комплекс \"Оса-AK\", 152-мм оръдие гаубица Д-20, реактивна система за залпов огън БМ-21 \"Град\", тактически ракетен комплекс \"Точка\", бронирани леки автомобили с повишена проходимост \"Мерцедес\" G 270, бронирана машина \"Хамър\", бойни бронирани колесни машини Commando seleсt и Guardian, пускови установки от зенитно-ракетен комплекс С-300 /SA-10/ и транспортно-зареждащи машини за зенитно-ракетни комплекси С-125 /SA-3/ и С-200 /SA-5/. Сред присъствалите на парада бяха председателят на парламента Цвета Караянчева, вицепрезидентът Илияна Йотова, вицепремиерът и министър на отбраната Красимир Каракачанов, началникът на отбраната генерал Андрей Боцев, представители на политически партии, депутати, министри, висши военни, дипломати, ветерани.", "date": "2018.05.06", "title": "1800 военни и 52 бойни машини минаха по жълтите павета в Деня на храбростта"}
{"url": "http://standartnews.com/sport/gimnastichkite_ni_specheliha_zlaten_medal_v_ispaniya-371229.html", "text": "Българският ансамбъл по художествена гимнастика спечели многобоя на силния турнир в Гуадалахара (Испания), където участваха и най-сериозните му съперници - тимовете на Русия, Италия и Беларус. Симона Дянкова, Елена Бинева, Мадлен Радуканова, Лаура Траатс и Стефани Кирякова събраха общ сбор от 43.800 точки за двете си композиции (с пет обръча в петък и с три топки и две въжета в събота вечерта). Втори са италианките с 39.750, а трети - рускините с 38,150. Днес са финалите на отделните съчетания. След по-малко от месец, отново в Гуадалахара, е европейското първенство по художествена гимнастика (1-3 юни).", "date": "2018.05.06", "title": "Гимнастичките ни спечелиха златен медал в Испания"}
{"url": "http://standartnews.com/balgariya/vitseprezidentat_mechtaya_da_vidya_zhena_general_v_balgarskata_armiya-371233.html", "text": "Най-хубавото нещо, което можем да покажем днес, е духът на българската армия. Хората, които ще маршируват на този празник, самочувствието им и ясното съзнание защо са там\". Това заяви за NOVA вицепрезидентът Илияна Йотова на 6 май - Деня на храбростта. \"Като жена военен бих искала да кажа за една своя мечта - да видя жена генерал в българската армия, защото все още няма такава\", сподели тя. По повод думите на премиера Бойко Борисов, че при идването си на власт ГЕРБ са започнали да решават проблемите в българската армия, Йотова заяви: \"Как изглежда българската армия и нейната модернизация e въпрос на всички институции и тук не трябва да има никакво деление. Ние 15 години си говорим едно и също - как е демотивирана българската армия и как държавата не дава достатъчно. Крайно време е вместо да се замеряме публично кой колко е виновен, да седнем на една маса и да си свършим работата\".", "date": "2018.05.06", "title": "Вицепрезидентът: Мечтая да видя жена генерал в българската армия"}
{"url": "http://standartnews.com/balgariya/rumen_radev_balgariya_e_stozher_na_mira-371230.html", "text": "„Армията възвръща ролята си на действен гарант на сигурността и благоденствието. България е стожер на мира в нашия обременен с история регион\". Това заяви президентът Румен Радев преди началото на военния парад в София. „На съседите си гледаме като на приятели.  И днес на Жълтите павета ще приветстваме марша на нашите братя македонци\", допълни Радев. „Но българите трябва да осъзнаем, че свободата и суверенитетът се обезпечават с достатъчно сила и доблест. Нехайното отношение към армията подкопава държавността\", заяви Радев.", "date": "2018.05.06", "title": "Румен Радев: България е стожер на мира"}
{"url": "http://standartnews.com/balgariya/laskav_parad_za_140_g_balgarska_armiya-371219.html", "text": "Днес Българската армия отбелязва 140 години от създаването си с внушителен парад. Ще участват 1800 военнослужещи, сред които за първи път и рота от Македония. На площада ще бъдат показани 55 единици бойна техника и ще прелетят 14 самолета и вертолета на Българската армия. Най-голям интерес предизвикват ракетите Ес-300 от противовъздушната ни отбрана. Във въздушния парад ще прелети и бойният вертолет Ми-24, а авиационната демонстрацията ще завърши с три изтребителя МиГ-29. От рано сутринта утре заради водосвета на знамената и парада ще бъде спряно движението в района на храм „Свети Александър Невски\" и района от бул. „Цар Освободител\" до пл. „Народно събрание\". За зрителите ще има контролно-пропускателни пунктове.", "date": "2018.05.06", "title": "Лъскав парад за 140 г. Българска армия"}
{"url": "http://standartnews.com/balgariya/tarzhestven_vodosvet_na_boynite_znamena_na_balgarskata_armiya-371224.html", "text": "Тържествен водосвет на бойните знамена и знамената-светини на Българската армия беше отслужен днес по повод на Деня на храбростта и празник на армията - 6 май. Ритуала, посветен на християнския празник Гергьовден, който се чества като празник на Българската армия, отслужи Мелнишкият епископ Герасим в съслужение с духовници. Президентът и върховен главнокомандващ на въоръжените сили Румен Радев прие строя на почетния караул. Държавният глава поднесе венец на Паметника на Незнайния воин. Беше изпълнен националният химн от гвардейския духов оркестър. Ритуалът завърши с тържествен марш на гвардейците, а след него ще се състои традиционният военен парад за празника на площад \"Княз Александър Първи\". Сред присъствалите на водосвета бяха председателят на Народното събрание Цвета Караянчева, вицепрезидентът Илияна Йотова, вицепремиерът и министър на отбраната Красимир Каракачанов, началникът на отбраната генерал Андрей Боцев, политици, депутати, висши военни, дипломати, ветерани, граждани.", "date": "2018.05.06", "title": "Тържествен водосвет на бойните знамена на Българската армия"}
{"url": "http://standartnews.com/balgariya/premierat_na_liturgiya_v_manastira_sv_vmch_georgi_zograf_v_aton-371222.html", "text": "Министър-председателят Бойко Борисов участва днес сутринта в литургията и в литийното шествие по случай Гергьовден в манастира „Св. вмч. Георги Зограф\" в Атон. Премиерът беше поканен като гост на традиционния храмов празник от игумена на светата обител Амвросий през декември, когато правителството отпусна 940 хиляди лева за довършително-ремонтните дейности и изграждането на комуникациите в южното крило на манастира. Със средствата е извършена цялостна реконструкция на крилото.", "date": "2018.05.06", "title": "Премиерът на литургия в манастира „Св. вмч. Георги Зограф\" в Атон"}
{"url": "http://standartnews.com/balgariya/mi17_otkriva_parada-371227.html", "text": "Четири хеликоптера и 10 самолета от българските Военно-въздушни сили ще участват в парада по случай Деня на храбростта. Те ще излетят от авиобаза „Граф Игнатиево\". Ще прелетят на около 300 метра височина над площад „Княз Александър Първи\". Очаквайте подробности!", "date": "2018.05.06", "title": "Ми-17 открива парада"}
{"url": "http://standartnews.com/balgariya/karakachanov_balgarskite_polititsi_izvarshiha_prestaplenie_kam_balgarskata_armiya-371228.html", "text": "Българските политици извършиха, бих казал, и престъпление към българската армия, смятайки, че някой друг ще ни пази, а от Европейския съюз ще ни хранят. Това коментира пред bTV министърът на отбраната Красимир Каракачанов. 28 години българските политици смятаха, че армията е една институция, която трябва да имаме за паради или да я показваме пред партньорите ни от НАТО. Истината е, че в последните няколко години нещата се променят – с опита за двата проекта в миналото Народно събрание, сега с двата проекта, които сме внесли (за модернизация, бел.ред.). В последните осем или девет години за пръв път се отделиха над 100 млн. за увеличение на заплатите на военнослужещите. През 2019 г. отново ще увеличим заплатите им. Мисля, че политиците промениха в последните една-две години отношението си към армията, но имат своите задължения заради предишните 25 години, в които бяха изоставили армията, каза Каракачанов. Министърът се надява проектите за модернизацията на армията да тръгнат, в началото на юни най-късно да бъдат гласувани в НС и до края на годината да бъде пописан поне един от договорите. Лесно е да бъдеш военнослужещ в богата държава, героизмът на нашите военнослужещи е, че служат в една армия, която хронично е лишавана от средства, внимание и уважение, посочи той.", "date": "2018.05.06", "title": "Каракачанов: Българските политици извършиха престъпление към българската армия"}
{"url": "http://standartnews.com/balgariya/slanchevo_i_toplo_vreme_za_gergyovden-371220.html", "text": "Днес ще преобладава слънчево и ясно време. Минималните температури ще бъдат между 11° и 16°. Около и след обяд и преди полунощ над Западна и Централна България ще се развива купеста и купесто-дъждовна облачност. На много места, главно в Западна и Централна България ще има краткотрайни, в отделни планински райони интензивни валежи, придружени с гръмотевици. Възможни са градушки. Ще се усили североизточният вятър, в източните райони ще е до умерен. Температурите ще започнат да се понижават, но все още ще са по-високи от обичайните. Преобладаващите максимални ще бъдат между 24° и 29°. Атмосферното налягане е и ще остане малко по-ниско от средното за май. Над Черноморието ще преобладава слънчево време. Ще духа до умерен североизточен вятър. Максимални температури на въздуха: 21°-24°. Температурата на морската вода е 16°-18°. Вълнението на морето ще бъде 2-3 бала. Над планините ще се развива купесто-дъждовна облачност и на много места ще има краткотрайни, в отделни райони интензивни валежи и гръмотевична дейност. Ще духа умерен, по билата временно силен североизточен вятър. Максимална температура на височина 1200 метра около 17°, на 2000 метра – около 10°.", "date": "2018.05.06", "title": "Слънчево и топло време за Гергьовден"}
{"url": "http://standartnews.com/balgariya/s_praznichna_programa_i_bezplaten_vhod_otbelyazva_6_may_natsionalniyat_voennoistoricheski_muzey-371226.html", "text": "Със специална програма и безплатен вход за постоянната хронологична експозиция Националният военноисторически музей (НВИМ) отбелязва Деня на храбростта и празник на Българската армия - 6 май, съобщават организаторите. За пръв път на празника посетителите ще могат да разгледат безплатно най-новата изложба \"Враг/Приятел\", която разкрива сложния пъзел на военните и политическите взаимоотношения между България и три държави, изиграли ключова роля в историята на Третата българска държава - Турция, Русия и Германия. В изложбата са експонати уникати - притежание на царските фамилии и свързани със събития и хора, чиито съдби са белязани от междудържавните отношения. Посетителите ще видят фелдмаршалския жезъл на Фердинанд, връчен му от германския кайзер Вилхелм, сабя, подарена на престолонаследника Борис от неговия кръстник - руския император Николай Втори, знака на Временното руско управление и други. Само на 6 май гостите на музея ще разберат какво е усещането да влезеш в кабините за управление на едни от най-знаковите експонати във външната експозиция, между които изтребител-прихващач МиГ-21 бис, транспортен хеликоптер МИ-8, ракетен комплекс 2К 52 Фрог \"Луна-М\", както и да дегустират характерната за войнишката кухня боб чорба, приготвена от истински военен готвач. Посетителите ще се насладят на музикалните изпълнения на Представителния духов оркестър на Сухопътните войски и на филма \"Помни войната 1915-1918. Първа част\" с продуцент ВТК и копродуцент НВИМ. С Ден на отворените врати празникът ще бъде отбелязан и във филиалите на НВИМ - Военноморския музей във Варна и Музея на авиацията в Крумово, се посочва в съобщението.", "date": "2018.05.06", "title": "С празнична програма и безплатен вход отбелязва 6 май Националният военноисторически музей"}
