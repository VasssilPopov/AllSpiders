{"url": "https://www.standartnews.com/regionalni/big-bradr-shche-pazi-krdzhali-ot-vandali-378358.html", "text": "Средства за поставянето на камери за видеонаблюдение в градска среда ще предложи да бъдат заложени в новия общински бюджет, съобщи кметът Хасан Азис. Според него само чрез групата за контрол на обществения ред не се постига желания ефект за противодействие на вандализма спрямо изградената градска инфраструктура. Вече са проведени разговори с ръководството на Областната дирекция на МВР и до края на ноември от полицията трябва да посочат зоните, в които е най-удачно поставянето на камерите. За изграждане на системата за видеонаблюдение ще са нужни около 100 хил.лв. като проектът да бъде надграждан с още камери през годините. Идеята eчрез системата за видеонаблюдение да се изпраща едновременно информация към дежурната служба в общинската администрация и към полицията, за да се предприемат съответните мерки спрямо нарушителите.  ", "date": "2018.11.19", "title": "Биг Брадър ще пази Кърджали от вандали"}
{"url": "https://www.standartnews.com/regionalni/padnala-skala-ubi-minor-378308.html", "text": "35-годишен миньор загина тази нощ в рудник на \"Горубсо\"-Мадан. Той е бил затрупан при срутване на земна маса. Починал е на място. За трагедията потвърди Инспекцията по труда в Смолян, която все още изяснява причините за срутването. първоначалните данни сочат, че  миньорът е бил затиснат от огромен камък в участък \"Крушев дол\". Загиналият мъж, който е родом от Мадан, е семеен, оставя сираци две деца", "date": "2018.11.19", "title": "Паднала скала уби миньор"}
{"url": "https://www.standartnews.com/regionalni/kolednata-elkha-v-silistra-greyva-s-6500-lampichki-378327.html", "text": "С 6 500 лампички ще грейне тази година коледната украса в Силистра. Празничните светлини на коледното дръвче ще бъдат запалени на 4 декември, съобщиха от кметството в крайдунавския град. Монтираните вече около централния площад еленчета и снежни човеци вече посрещнаха първия сняг на зимата. Старта на коледното веселие ще бъде даден от Музикална студия „До ре ми“, Театрално студио „Артистик“, Балет Б2 и Ансамбъл „Ритъм“, които ще пеят и танцуват на празничното откриване на коледния базар. Първите коледни елхи в България са украсени от руските офицери, участници в руско-турската война, довела до нашето освобождение. Те пренесли традицията, която пък е обичай, започнал в началото на ХІХ век в Германия, напомнят етнографите.", "date": "2018.11.19", "title": "Коледната елха в Силистра грейва с 6500 лампички"}
{"url": "https://www.standartnews.com/svyat/irlandiya-obyavi-profesuri-samo-za-zheni-378336.html", "text": "  „Ирландия има нов план за справяне с половото неравенство в академичните среди. Той се съдържа в това да създаде професорски позиции само за жени в университетите в цялата държава. Министърът на образованието Мери Мичел О’Конър казва, че 40% от позициите на професорско ниво ще бъдат заети от жени до 2024. Планът е по препоръки нова работна група, която се занимава с половото неравенство. Тя е установила, че жените са исторически слабо представени на ръководни позиции в университетите и технологичните институти.  Жените заемат 51% от преподавателските места на начално ниво в академичния сектор, но са само 24% от професорите. Никога жена не е била президент на нито един от седемте университета и само 2 от 14-те президента на технологични институти са били от женски пол. Министър-председателят Лео Варадкар аплодира историческата стъпка и каза, че това ще помогне за изкореняването на дълбоките полови предразсъдъци в страната. „Половото неравенство, както всички знаем, е дълбоко вкоренено в обществото ни. С този план равенството в образователните институции ще се подобри. Положителната промяна ще доведе до домино ефект за пладите студентки, защото женските модели на подражание на високи позиции ще им дадат пример.“ През 2016 година количеството на жените професори във Франция е бил 24%, в Германия 23%, в Швейцария 21%. В Норвегия през 2017 29% от работните места на ниво професор са били заети от жени.", "date": "2018.11.19", "title": "Ирландия обяви професури само за жени"}
{"url": "https://www.standartnews.com/svyat/putin-raznezhi-erdogan-s-pokhvali-za-turski-potok-378345.html", "text": "Руският президент Владимир Путин засипа с похвали турския си колега Реджеп Тайип Ердоган  \r\nза проявеното мъжество и политическа воля за реализацията на газопровода \"Турски поток\". \r\nТова стана по време на тържествената церемония в Истанбул, посветена на завършването на строителството на морския участък от газопровода. \"Моля, започвайте\", нареди във видеовръзка Путин на шефовете на \"Газпром\" Алексей Милер и на турския Botas Мехмет Конук. После двамата дадоха команда за последната заварка на тръбата, която излиза на турския бряг. Огромни екрани предаваха финалната стъпка на този етап от газопровода, който по план трябваше да приключи през декември. \"Вървим с изпреварващ график и до края на 2019 г. \"Турски поток\" ще бъде предаден за експлоатация\", увери Милер. След морския участък предстои да бъдат положени още 180 км тръби на сушата, за да се съедини \"Турски поток\" с газотранспортната система на Турция, а след това втори ръкав да бъде изведен на границите на ЕС. България се надява това да стане на нашата граница, другият вариант е тръбата да мине през Гърция, но все още няма обявено окончателно решение.  \r\nПо време на церемонията думите на Путин по адрес на Ердоган бяха посрещнати с овации.  \r\n\"Ние с нашите приятели от Руската федерация положихме много усилия от гледна точка на взаимоотношенията за осъществяването на този проект. Той има историческа стойност за нашите отношения. Ние се надяваме, че през 2019 г. след всички необходими тестове ще бъдем готови за пускане в експлоатация на \"Турски поток\", заяви на свой ред Ердоган. \r\nТой отбеляза също, че над пет милиона туристи от Русия са посетили Турция през първите девет месеца на тази година. \r\nСлед 2010 г. Турция е една от най-привлекателните дестинации за руските туристи, заедно с Египет, отбелязва ТАСС. По данни на Федералната агенция по туризъм през 2012 г. 2,5 милиона руски туристи са посетили турските курорти, през 2013 г. - 3,1 милиона, през 2014 г. - 3,3 милиона. През 2015 г. на почивка в Турция са били 3,5 милиона руснаци, което е пикът на руския туристически поток в тази страна - 10,1 процента от общия брой руски туристи, пътували в чужбина. \r\nСлед забраната на чартърните полети между Русия и Турция и на продажбата на туристически оферти, на практика потокът от руски туристи в Турция почти спря. По данни на Ростуризъм през 2016 г. туристическият поток от Русия в Турция е намалял с повече от 76 процента - до 866 хиляди души. През 2017 г. ситуацията се промени - 4,5 милиона руски туристи посетиха Турция, припомня ТАСС. \r\nОчаква се през 2018 г. броят на руските туристи в Турция да достигне цифрата от 5,5 милиона души, по данни на Асоциацията на туристическите оператори в Русия. Това ще представлява увеличение с 20 процента спрямо 2017 г., посочва ТАСС.", "date": "2018.11.19", "title": "\"Турски поток\" стигна брега, Путин хвали Ердоган "}
{"url": "https://www.standartnews.com/biznes/ryazkoto-zastudyavane-dovelo-do-skok-na-potreblenieto-na-tok-378374.html", "text": "Пиково потребление на ток е измерено вчера в страната, съобщи БНТ, като се позова на информация от Енергийния системен оператор (ЕСО). Причините са снеговалежът и рязкото падане на температурите до -5 градуса на отделни места. От ЕСО увериха, че електропреносната мрежа е готова да понесе екстремална консумация при рекордно ниски температури. Въглищните централи са осигурили нужния студен резерв, ако се наложи допълнително производство на ток. Над 90 млн. са вложени в рехабилитация на мрежата, проверени са над 18 хил. км далекопроводи и е извършена профилактика на 217 подстанции. „Пиковото потребление беше между 6000 и 6200 мегаватчаса и беше измерено около 18 часа през вчерашния ден. Готов е електроенергийният системен оператор да поеме по-високи товари при екстремални зимни температури. Сключени са всички договори за предоставяне на услугата \"студен резерв\". През тази година имаме подписани договори за предоставяне на аварийна помощ с преносните оператори на Сърбия на Румъния и на Гърция“, съобщи Ангелин Цачев, изпълнителен директор на ЕСО.", "date": "2018.11.19", "title": "Рязкото застудяване довело до скок на потреблението на ток"}
{"url": "https://www.standartnews.com/regionalni/blagoevgrad-sbira-nad-300-gimnastitsi-378314.html", "text": "Благоевград посреща гимнастици от различни държави за XV международен турнир по спортна гимнастика \"Любчо Солачки\". Състезанието ще се проведе на . Началото на самите състезания ще бъде от 09.00 часа. Участие в тазгодишната надпревара ще вземат над 300 гимнастици от България и чужбина. В Благоевград се очаква да пристигнат представители на клубове от Англия, Гърция, Хърватия и Сърбия.  като целта е децата да бъдат стимулирани и подкрепени. В него ще вземат участие състезатели от 5 отбора. Международният турнир по спортна гимнастика \"Любчо Солачки\" се провежда от 2003 г. Той се организира с подкрепата на общината от благоевградския гимнастически клуб \"Любчо Солачки\". Целта на ГК \"Любчо Солачки\" е да популяризира гимнастиката и да превърне Благоевград в едни от водещите центрове на този спорт, като предлага условия за качествена подготовка и изява на подрастващите и младите спортисти.  ", "date": "2018.11.19", "title": "Благоевград събира над 300 гимнастици"}
{"url": "https://www.standartnews.com/regionalni/sportna-obshchestvenost-iska-novata-sportna-zala-v-tsentra-na-grada-378348.html", "text": "Открито писмо от представителите на спортните клубове на територията на община Кърджали и кмета на общината Хасан Азис бе изпратено до премиера Бойко Борисов и министъра на спорта Красен Кралев. В него се изразява позицията на спортните клубове относно месторазположението на новата спортна зала. Подписалите се изтъкват, че ситуирането на новата зала в промишлената част на града е в противоречие с приетия и одобрен план на Кърджали. „В една от активните промишлените зони, където ще се развива цинково производство и продължава да функционира производство на бентонит, е неприемливо и неподходящо за спорт и спортни съоръжения. Новата спортна зала ще бъде в зона, откъдето преди години заради влошеното качество на атмосферния въздух са изместени село Доброволец и техникума по селско стопанство”, се подчертава в писмото. Изтъква се още, че районът е отдалечен от жилищните зони на града и достъпът към зоната ще бъде затруднен, особено за децата и за хората в неравностойно положение, за които няма създадени други условия за отдих и развлечения. Писмото е подкрепено единодушно от представители на 17 клуба от реално действащи 21 спортни клуба. Тяхното предложение е новата зала да бъде върху терен до Стадион „Горубсо“ и второто - в зоната на новопостроения Парк „Арпезос Север“, край брега на река „Арда“. Правителството т. г. одобри допълнителни разходи по бюджета на Министерството на младежта и спорта за 2018 г. в размер на 3, 6 млн. лв., с които ще бъде финансирано изграждането на многофункционална спортна зала в Кърджали по проект, представен от областния управител.  ", "date": "2018.11.19", "title": "Кърджали иска нова спортна зала"}
{"url": "https://www.standartnews.com/regionalni/vrshchat-obshchestveniya-transport-v-obshchina-ruzhintsi-378293.html", "text": "В община Ружинци, където поне от 15 години са без обществен транспорт, са готови за решат този проблем. Тъй като линиите не са рентабилни, превозвачи отказват да пътуват. Затова обществен превоз ще извършва автобусът, който извозва учителите на работа. Готова е транспортната схема и предстои да бъде утвърдена, каза кметът на община Ружинци Александър Александров. Той планира изграждането на две линии. \"Едната ще обхваща селата Плешивец, Черно поле, Гюргич и Ружинци към Белоградчик. Другата транспортна линия е понеделник, сряда и петък към Белоградчик и два пъти към Лом\", каза кметът на общината. \"Ще ползваме автобуса, който превозва всеки ден учители от Видин до общината. Рейсът има от 6 до 8 часа предстой в общинския център. Там ще направим двата транспортни лъча. По- важният е за Белоградчик, защото там е болницата и аптеката. Другият лъч е за Лом за селата Дреновец, Тополовец и Динково\", допълни Александров.", "date": "2018.11.19", "title": "Връщат обществения транспорт в община Ружинци"}
{"url": "https://www.standartnews.com/svyat/evropa-razpisa-boleznen-razvod-s-london-378354.html", "text": "Европейските министри подписаха проекто-сделка за развод с Лондон, когато започна „болезнена“ последна седмица от преговори за бъдещи отношения между Брюксел и Обединеното кралство.  Главният преговарящ от ЕС по Брекзит Мишел Барние и ротационният председател Австрия казаха, че договореният текст ще бъде представен на лидерите от ЕС за подписване на срещата на върха в неделя. \r\n„Първата трудна крачка беше направена“, казда австрийскитят министър по европейските дела Гернот Блюмент след министерската среща. „Започва болезнена седмица за европейската политика“, каза Блюмел. „На масата са документите за развода. 45-годишен труден брак приближава своя край.“ \r\nМеждувременно продължават дискусиите по същество за паралелно политическо изявление, което има за цел да определи амбициите на блока за бъдещи отношения с Великобритяния след Брекзит – и за потенциалната възможност за удължаване на преходния период. \r\nВеликобритания ще напусне Евросъюза на 29 март 2019 г., но ще остане в единния пазар за още 21 месеца, докато преговарящите търсят постигането на сделка за избягване на потенциалния срив в търговията между ключовите икономически партньори. \r\nАко страните се борят да постигнат споразумение преди края на този период, Великобритания може да поиска еднократно удължаване. Барние предположи, че то трябва да изтече в края на 2022 г., но той каза, че държавите-членки все още трябва да се подпишат. \r\n\"Мисля, че през тази седмица ще имаме окончателно предложение за тази дата. Решението ще се вземе съвместно между Обединеното кралство и 27-те\", каза Барние. \r\nНито европейските държави-членки, които искат да защитят достъпа до единния си пазар, нито британските брекзисти, които се страхуват да бъдат в плен на блока, където не пишат правилата, искат безкраен преход. \r\nБарние подчерта, че правителството на министър-председателя Тереза Мей е поискало опцията за удължаване и че той се е съгласил да го успокои, но е предупредил: \"Не може да бъде безкрайно. Трябва да бъде решено.“ \r\nВ Лондон Мей заяви, че иска да постигне търговска сделка до края на 2020 г., за да избегне искането за удължаване на срока, но че ако преходът бъде удължен, това би трябвало да бъде преодоляно от \"следващите общи избори\". \r\nАко Мей оцелее въпреки вътрешния гняв по сделката, следващите британски избори са насрочени за 2022 г.   Европейските преговарящи планират да публикуват тяхната версия на изявлението за бъдещите отношения във вторник. Проектът за споразумение за напускане „е задоволителен, работещ и ние ще посветим енергията си върху политическото споразумение“, заяви холандският външен министър Стеф Блок. \r\nМеждувременно продължава подготовката за срещата на върха в неделя, на която Мей и нейните 27 колеги от ЕС ще подпишат споразумението за развод.„Намираме се в заключителните етапи на договаряне на сделката“, каза Мей. „Нищо не е договорено, докато всичко не бъде договорено.“ \r\nМей ще бъде тази седмица в Брюксел, за да се види с председателя на Еврокомисията Жан-Клод Юнкер за последни разговори по бъдещите отношения. \r\nЛондон иска да представи възможно най-подробно пътя към споразумение за свободна търговия, отчасти да спечели подкрепата в британския парламент, който все още може да отхвърли сделката. \r\nБрюксел междувременно настоява, че Великобритания не може да има същия привилегирован достъп до единния пазар, след като Брекзит е на 29 март следващата година. \r\nДокато 27-те държави-членки на ЕС остават публично обединени през 17-месечните преговори, британските политически лагери се борят настървено помежду си. Консервативните хардлайнери и северноирландските съюзници юнионисти на Мей са обещали да гласуват за договора, въпреки заплахата от катастрофален Брекзит без сделка. \r\nОпозиционната Лейбъристка партия, която омаловажава шанса да свали правителството на Мей, също предупреди, че членовете й няма да подкрепят сделката й. \r\nПредставителите на ЕС са изненадани от яростния дебат и като цяло отказват да се намесят, но френският министър по европейските въпроси Натали Лоазу каза, че и двете страни \"са изчерпали границите си за маневриране\". \r\nБлок заяви, че е наложително политическото изявление, \"полагащо основите на бъдещите ни отношения да бъде амбициозно\". \r\nНякои държави-членки са раздразнени, че в сделката по раздялата не са им гарантирани техните права за риболов в британски води и въпросът е оставен за разговори в бъдеще. \r\nИспания също така е загрижена за бъдещия статут на Гибралтар, британската територия на южния ѝ бряг. \r\n\"Преговорите между Обединеното кралство и Евросъюза няма да се прилагат за Гибралтар ... бъдещите преговори за гибралтар са отделни преговори\", заяви испанският външен министър Жозеп Борел. \r\n\"И това трябва да стане ясно. Докато нямаме декларация за бъдещето и знаем, какво гласи тя, независимо дали сме съгласни или не, няма да одобрим споразумението за оттегляне.\" \r\nВъпреки това белгийският външен министър Дидие Рейндерс заяви: \"Тук ще оцелее. Чакаме същата ситуация в Лондон, но тук, в Брюксел, ще оцелее.  ", "date": "2018.11.19", "title": "Европа разписа болезнен развод с Лондон"}
{"url": "https://www.standartnews.com/kultura/svetoven-elit-se-sbira-v-dom-grilpartser-zaradi-vitgenshchayn-378332.html", "text": "Асоциацията „Витгенщайн инициатива“ представя изложбата \"Лудвиг Витгенщайн - одисеята на Трактата\" в литературния музей „Дом Грилпарцер“ в историческия център на Виена. Събитието е от арт календара на австрийската столица, посветен на 100-годишнината на виенския модернизъм.  Преди точно век, докато е доброволец на фронта през Първата световна война, Витгенщайн завършва епохалното си произведение Tractatus logico-philosophicus, което открива нова страница в историята на философията и  съвременното мислене.Неслучайно той твори в епицентъра на промените.  В годините около 1900-а във Виена възниква модерната живопис (Оскар Кокошка, Густав Климт, Егон Шиле) и \"новата\" атонална музика (Арнолд Шьонберг, Албан Берг). Виенската архитектура повлиява на цяла Европа, както може все още да се види, примерно, в София и Русе. Зигмунд Фройд поставя началото на психоанализата. Виенският модернизъм се превръща в едно от най-значимите явления в историята на изкуствата и  архитектурата. Витгенщайн е смятан от мнозина за най-значимия философ на 20 век и се е превърнал в модерна културна икона, символ на висши етични принципи и начин на живот. Международната културна организация „Витгенщайн инициатива“, обединяваща експерти от Австрия, Норвегия и България, се посвещава на проекта Bringing Wittgenstein Home, който поставя философа в центъра на вниманието в родната му Виена. Присъствието на България е от голямо значение като собственик на прочутата сграда, проектирана и построена от Лудвиг Витгенщайн през 1926-1928, а днес известна под името „Дом Витгенщайн“. В началото тя е била предназначена за градска вила за сестрата на Лудвиг - Маргарет Стонборо-Витгенщайн, една от големите интелектуалки и меценати във Виена. Самият Лудвиг не е живял или работил там, тъй като веднага след финала на строежа заминава за Кеймбридж, където прекарва остатъка от живота си като професор по философия в Тринити колидж. \"Одисеята на Трактата\" е проект, който  „Витгенщайн инициатива“ осъществява с университетите на Кеймбридж, Оксфорд, Берген и Мюнхен под егидата на почетен комитет с участието на президента на България Петър Стоянов /1997-2002/, Бенте Ангел-Хансен (президент  на EFTA в Брюксел), Керсти Андерсен (посланик на Норвегия в Австрия), професор Марджори Перлоф (Университет Станфорд, Американска академия на науките), д-р Ева Новотни (президент на Виенския университет). Изложбата е голям успех за виенската общественост, тъй като разкрива малко позната досега страна от личността на Витгенщайн.  Роден в едно от най-богатите семейства на Хабсбургската империя, Лудвиг Витгенщайн отхвърля огромното си наследство и построява живота си според собствените си етични и морални принципи. Материалните удобства са редуцирани до най-необходимото, годините на активна  работа се редуват с пълно усамотение в къщичка в Норвегия - сред необикновената красота на най-дългия фиорд в света. Витгенщайн е харизматичен ексцентрик -  труден за разбиране дори и днес - и същевременно вдъхновение за много артисти и писатели: между тях са австриецът Томас Бернхард, американските режисьори Итън и Джоел Коен, поетесата певица Пати Смит, китайският художник Ай Вейвей. Докато „Дом Грилпарцер“ е домакин на експозицията, там се случват и обществените  дебати “Какво е модернизъм?“ и „Доколко Витгенщайн е бил модернист?“, както и премиери на  издания с кореспонденцията между Лудвиг и семейството му.  Гости са изтъкнати историци и философи от Великобритания, САЩ, Испания, Израел и Австрия.", "date": "2018.11.19", "title": "Световен елит се събира в „Дом Грилпарцер“ заради Витгенщайн"}
{"url": "https://www.standartnews.com/kultura/izliza-kniga-za-lyudmila-zhivkova-378330.html", "text": "Документалната сага “Животът и смъртта на Людмила Живкова. Биография” с автор Иво Милев излиза на 5 декември с логото на „Сенс“.  Критикът Светлозар Желев дефинира изданието като „едно от най-важните събития в литературата и историята ни за последните години”. Авторът се труди по темата от 2009 година във връзка с развитие на проект за игрален филм.  След работа на Иво Милев с над 50 000 страници архивен материал, в по-голямата си част неизползван досега, книгата обещава да провокира сериозен интерес. Милев е подходил с точност на хронист, събрал е детайлите в плътно цяло, оформил е образ, който може да се възприема с хладен разум.  Документалната сага не е предназначена да защитава или отрича времето, хората, решенията им. Това е описание, страничен поглед върху всичко възможно, което ги е оформило. Иво Милев вече има един документален роман - “КБ”, както и биографичните монографии “Николай Ников. 1924-1989. Един парижанин в София”, “Тодор Цонев. Художникът в сянка” (2018) и други.", "date": "2018.11.19", "title": "Излиза книга за Людмила Живкова"}
{"url": "https://www.standartnews.com/svyat/yaponckata-ppokypatypa-apectyva-shefa-na-renault-nian-378279.html", "text": "Изпълнитeлният диpeĸтop нa Nіѕѕаn Моtоr Kapлoc Гoн щe бъдe apecтyвaн oт пpoĸypaтypaтa в Toĸиo зapaди нapyшeниe нa япoнcĸитe финaнcoви и бopcoви зaĸoни, cъoбщaвa мecтният вecтниĸ Аѕаhі, пoзoвaвaйĸи ce нa изтoчници oт paзcлeдвaнeтo.   Гoн, ĸoйтo pъĸoвoди aлиaнca Rеnаult-Nіѕѕаn-Міtѕubіѕhі, e зaпoдoзpян, чe нe e дeĸлapиpaл нaпълнo peaлнитe cи дoxoди във финaнcoвитe oтчeти. Toй ce e cъглacил дoбpoвoлнo дa бъдe paзпитaн oт пpoĸypopитe. Зaceгa нямa ĸoмeнтap oт Nіѕѕаn Моtоr, нитo oт Rеnаult. Гoн e eдин oт нaй-ycпeшнитe мeниджъpи в aвтoмoбилнaтa индycтpия. Πoд нeгoвo pъĸoвoдcтвo aлиaнcът Rеnаult-Nіѕѕаn пpeживя изĸлючитeлeн paзцвeт (бe дoбaвeнa и Міtѕubіѕhі) и пocтeпeнннo ce пpeвъpнa в eдин oт нaй-гoлeмитe пpoизвoдитeли нa ĸoли в cвeтa. ", "date": "2018.11.19", "title": "Япoнcĸaтa пpoĸypaтypa apecтyвa шeфa нa Rеnаult-Nіѕѕan"}
{"url": "https://www.standartnews.com/svyat/sataninski-khram-sdi-netfliks-za-50-mln-378273.html", "text": "Сатанински храм в Ню Йорк съди компанията “Нетфликс”, защото откраднали дизайна на статуя на Бафомет от тях. Ако спечелят делото, компанията ще трябва да заплати 50 млн. долара. Според религиозната организация в една отсериите на предаването “Смразяващите приключения на Сабрина” (римейк на “Сабрина малката вещица”) главната героиня посещава училище за вещици и магове, където учениците се кланят на Сатаната. Именно там в много от сцените може да бъде видяна статуята на Бафомет. Бафомет е събирателен образ на астрадел идол, божество, което рицарите Тамплиери са обвинени, че почитат. Последователите му считат, че съдържа в себе си мъдрост и познание на висше ниво. Свързва се и с почитането на Сатаната. От Сатанинския храм поясняват, че претенциите им не са за използването на образа на Бафомет по принцип, а по-скоро конкретният начин, по който е представено божеството. Според тях той бил директно копиран от тяхна оригинална статуя. Все още няма официален коментар от “Нетфликс”.", "date": "2018.11.19", "title": "Сатанински храм съди “Нетфликс” за $50 млн."}
{"url": "https://www.standartnews.com/kultura/morfov-postavya-lvt-prez-zimata-v-riga-378311.html", "text": "Александър Морфов репетира с мощен екип „Лъвът през зимата“ в Рига. Първата премиера в столицата на Латвия е на 30 ноември в  театър „Дайлес“, където българинът отдавна вече е сред водещите фигури. Следващите официални представления са на първи и втори декември. Морфов е вдъхновен от пиесата на Джеймс Голдман, по която през 1968 година Антъни Харви снима кинохита с много големите Питър О'Тул, Катрин Хепбърн, Антъни Хопкинс и Тимъти Далтън. Красивата историческа фреска възкресява XII век с цялата подтискаща атмосфера и насилие, адекватно на епохата. Сюжетът анализира проблема, свързан с  наследяването на крал Хенри II, който призовава съпругата си Елеонора, изпратена на заточение, тримата си сина, метресата си и френския крал Филип. Следват яростни сблъсъци, интриги, лъжи и измами.  Всичко това, естествено, Морфов разнищва през кривото огледало на съвременната цивилизация. Той ще преразкаже историческата драма в модерен прочит, в който доверието е предателство, предателството е обич, а обичта е раздяла. В тържествуващия оксиморон на изкушението за власт най-право може да съди само Времето. Сашо за втори път използва киното за свой спектакъл в „Дайлес“.  За предишната си премиера там, „Тържеството“, той попи енергия от едноименния догма-филма на Томас Винтенберг.  \"Тържеството\" е деликатно изтъкана метафора за компромиса,  на който са готови някои, за да съхранят връзка, статус и лукс, дори смисъла за живот. В преследване на почтеност и справедливост син вдига тост за годишнината на заможния си баща и изрича разтърсваща семейна тайна, която вероятно е ключът към самоубийството на сестра му. Всички гости на изисканото тържество стават безмълвни свидетели, а реакциите им са пропити с лицемерно прикриване на горчивия отказ да приемат истината. Поведението на младия мъж е обект на укор от страна на майката, която настоява за извинение. Във втората си реч вместо да оттегли твърденията си, синът ги потвърждава и внася още повече смут, като разкрива не само порока на баща си, но и мълчаливото съгласие на майката, която е знаела отдавна, но се е криела зад илюзията за съвършеното семейство. Въпросите са съдбовни: Струва ли си да пазиш неизречени тайни, които водят собствените ти деца към живот в отчаяние или дори към гроба? Изгубиха ли моралните ценности своята стойност, изтъргувани за пари и власт - крехка глазура на разлагаща се реалност? \"Тържеството\" е за съвременното \"общество на затворените очи\", което изхвърля неудобните истини на върха на вулкан. И замира в тих ужас пред неговото изригване с наивна заблуда, че и тази капка е предпоследна. Всички знаем – има тайни, които се прикриват, макар и да са публични тайни, за връзките между корпорациите и мафията. Днес се разиграва ужасяваща игра между обществото и управляващия елит – всеки знае, че се случва нещо чудовищно, но вероятно по инерция продължаваме да живеем, както досега. За съжаление, това е месомелачка – никой не се е отървал жив и здрав, защото машината е смляла всички до гнила купчина. Спектакълът е алегория за съвременното общество – болно общество, което се управлява от болни хора“, казва Морфов. Другите спектакли на режисьора продължават да шестват из сцените на Русия. \"Затъмнение\" на московския \"Ленком\" по „Полет над кукувиче гнездо“ неотдавна гостува във Виборгския дворец на културата в Санкт Петербург. Представлението е сред безспорните фаворити на публиката и се превръща в явление още с появата си преди 13 години и носи много награди на екипа.  \"Бурята\", която Морфов постави в Националния театър \"Й. Л. Караджале\" в Букурещ през 2014, пък направи премиера в Китай. Това се случи на фестивал, в който участват трупи от САЩ, Европа, Русия, Тайван, Макао. „Да представиш Шекспирова пиеса пред китайската публика е огромно предизвикателство, тъй като корените на азиатския театър се откриват в епохата на самия драматург.  Комедия на илюзията, романс, текст, който коментира властта и отмъщението, тази пиеса не се подчинява на интерпретация. Тя преминава отвъд законите, познати на човека, и разказва приказка за обуздаването на стихиите, за съюзяването с природата, за овладяването на духовете в името на любовта и прошката. Потапящата режисура на Морфов е изпълнена с весел ритъм, хумор, емоции и музика, която отеква в съзнанието дълго, след като си напуснал салона. Версията на Морфов предлага различен прочит на любовната история на Миранда и Фердинанд, гарнирана с танц, настроение, фантазия и дръзки фойерверки. Режисьорът ползва всички изразни средства, за да изгради мост между различните културни традиции, между класическия и съвременния театър“, пишат местните критици. „Да адаптираш Шекспирова пиеса към сетивата на днешния зрител не е лесно. Морфов разкрива изключителното си майсторство, като фантазията му се разпростира върху декор, костюми и музика - местните жители на острова са облечени в модерни дрехи, а корабокрушенците са издържани в ренесансова естетика. Морфов е създал успешен спектакъл, в който не разказва история, а споделя сънуване\", обобщават критиците в Китай. Всъщност това е втори гастрол за постановка на Александър Морфов на първата сцена в Пекин. Предишният е през 2013-а, когато той  представи своя \"Дон Жуан\" на театър \"Гешер\" в Тел Авив.", "date": "2018.11.19", "title": "Морфов поставя „Лъвът през зимата“ в Рига"}
{"url": "https://www.standartnews.com/svyat/razkrikha-po-glasovete-shestima-ot-ubiytsite-na-kashogi-378333.html", "text": "Турски следователи разполагат с 11-минутен аудиозапис, свързан с убийството на журналиста Джамал Кашоги в генералното консулство на Саудитска Арабия в Истанбул. По гласовете са разпознати шестима от виновниците за смъртта на Кашоги. Това стана ясно от изявление на журналиста от телевизия Хабертюрк Четинер Четин, цитиран от ТАСС. На записа се чували гласовете на седем саудитци, както и доказателства за пребиването на Кашоги в консулството. Четин е заявил, че получил потвърждение от свои източници в САЩ, според които директорката на ЦРУ Джина Хаспъл е прослушала тези записи. \r\nПървият седемминутен запис е бил направен на първия етаж на консулството в приемната на визовия отдел. При пристигането на Кашоги в приемната на 2 октомври той бил посрещнат от четирима саудитци, пристигнали същия ден от Рияд (четиримата са били част от екипа убийци, пристигнал от Саудитска Арабия). Един от саудитците хванал под ръка журналиста, който пък реагирал рязко на това и казал, че иска ръката му да бъде пусната. По-нататък на записа се чувало как Кашоги говори с въпросните хора на висок тон. \r\nВторият четириминутен запис е бил направен в служебно помещение, намиращо се до приемната. На записа се чуват гласовете на седем души (освен журналиста), както и обиди, звуци от бой и пребиване. Следователите са установили кои са шестима от лицата, чиито гласове са записани. Засега не е известна самоличността на седмото лице. \r\nВ стаята, в която Кашоги е бил пребит, освен четиримата саудитци, посрещнали журналиста, се е намирал и един от охранителите на саудитския престолонаследник принц Мохамед бин Салман. Смята се, че  Махер Абдел Азиз Мутреб е бил \"координатор на групата убийци\". Според следователите той е казал: \"Предател, ще отговориш\". \r\nТвърди се, че в стаята е бил и генералният консул на Саудитска Арабия Мохамад ал Отайби. \r\nЧетин твърди, че заради оказаното насилие журналистът не е могъл да стои на краката си. Не е ясно какво се е случило след това, тъй като саудитците са активирали специални заглушителни системи. \r\nОсвен това преди пристигането на Кашоги в консулството са били изключени всички 19 камери във вътрешността на зданието. \r\nТурските следователи не разполагат със записи от непосредственото убийство на Кашоги, посочи журналистът. \r\nСлед убийството на журналиста саудитците са решили с неговите дрехи да се преоблече 57-годишният саудитски инженер Мустафа ал Мудейни. Той не е бил съгласен да облече дрехите на човек, \"убит преди 20 минути\" и се оплакал, че обувките на Кашоги му стягат. Взето било решение инженерът да си сложи маратонки. Той излязъл от консулството, минал пеша по четири улици, след което се качил на такси до района Султанахмет в центъра на Истанбул. \r\nВ това време убийците са напуснали сградата на генералното консулство. Те са носили куфари и са отпътували с черен микробус за резиденцията на генералния консул. Малко по-късно в резиденцията пристигнал и самият консул, който напусна Истанбул три дни по-късно, заяви журналистът Четин. \r\nМеждувременно Германия наложи забрана за влизане на 18 саудитски граждани, за които се смята, че са свързани с убийството на Кашоги. Това съобщи външният министър Хайко Маас в кулоарите на среща на ЕС в Брюксел, предаде ДПА. \r\nНаложената от Германия забрана означава, че тя важи за всичките 26 държави от Шенгенското пространство. Решението е било съгласувано с Франция и с Обединеното кралство, което е извън Шенген. Имената на санкционираните лица не бяха оповестени заради германските закони за защита на личните данни. Германия обаче ще вкара имената на санкционираните в информационната система на Шенген.", "date": "2018.11.19", "title": "Разкриха по гласовете шестима от убийците на Кашоги "}
{"url": "https://www.standartnews.com/regionalni/minor-izdkhna-zatrupan-v-rudnik-v-madan-378282.html", "text": "34-годишен миньор загина, след като бeше затрупан от свлякла се маса в рудник в Мадан. Инцидентът станал около 22 часа в неделя, съобщава началникът на Централната минно-спасителна служба към Горубсо - Мадан. Трагедията се разиграла в участък \"Крушев дол\". По време на работа на втора смяна в спомагателна шахта на хоризонт 550, блок №2- юг. При окопаване на работното място, внезапно се свлича скална маса и затрупва миньора. Тялото на Мехмед Генчев е транспортирано в МБАЛ-Смолян за аутопсия. По случая е образувано следствено дело, съобщиха от полицията. Екип на Инспекцията извършва проверка в момента на място, каза инж. Емилия Даракчиева - директор на Инспекцията по труда в Смолян.", "date": "2018.11.19", "title": "Миньор издъхна затрупан в рудник в Мадан"}
{"url": "https://www.standartnews.com/kultura/misho-belchev-pee-nay-lyubovnite-si-khitove-vkshchi-378306.html", "text": "Кристина Белчева – красивата актриса със силен и секси глас, слуша няколко от най-любовните хитове на Михаил Белчев само вкъщи. Впечатляващата блондинка много искала бардът на България да изпее поне два от тях на грандиозния концерт в зала номер едно на НДК, с който той празнува 50 години на сцената, но съпругът й отказал. Тя обаче вероятно ще го навие да хване микрофона точно за тези шлагери на някои от следващите му големи спектакли. Защото сега Варна кани Мишо Белчев да ознаменува творческия си юбилей и в морската столица. Там той винаги е бил посрещан по всички правила на звездния статут.    „Посветил ми е много любовни песни. Повечето от тях отдавна са фаворити на почитателите, влезли са в класациите, били са награждавани. Но сред звучащите по-рядко пред публика е и тази: „Срещнах те, слава Богу, иначе щях да скитам сам в този свят огромен – тъжен и необичан“, споделя Кристина. Музиката е на Хайгошод Агасян, който с жена си Мари са кумове на църковния брак на Белчеви. Преди юбилейното представление в НДК Криси се надявала, че Мишо ще включи баладата в изпълненията с тримата великолепни китаристи – Георги Денков, Валери Градинарски и Асен Масларски. Всъщност това беше и онази част от шоуто в НДК, която за пореден път доказа, че Мишо е звезда от международен ранг: всичко беше много френско в стила на Ив Монтан и Жак Брел.  Белчев обаче не пропуска да спомене още един от легендарните китаристи на България - Християн Платов, Човекът-оркестър, с когото преди половин век бардът стартира бляскавата си възходяща кариера. „Той беше изумителен професионалист – излезеше ли на сцената, излъчваше страхотна стабилност. С него се чувствах повече от сигурен“, разказва Белчев с тъга по отдавна тръгналия си приятел. В онези първи години от музикалното номадство из родината с Мишо, Жоро Денков, Пешето и компания тръгва и музата на главния герой – Кристина. По това време тя вече излиза и на сцената на Народния театър, където нейният професор от ВИТИЗ Филип Филипов вика бъдещите звезди да се поотъркат в титаните. „И изведнъж се оказа, че бързо трябва да се пренастроя - от академичното пространство към студентски естради и платформи на камиони. Защото в мига, в който някой от бенда скъсаше струна на китара, Мишо излизаше пред народа и казваше: „С нас има и артистка – сега ще ви позабавлява, докато ние оправим работата“. И аз започвах да рецитирам български и световни поети, а после – и хумореските на Чудомир“, връща лентата Кристина. Следващият етап в нейното певческо амплоа са руските романси – Мишо пожелава именно тя да закрива концертите. А Криси е като шампанско – гласовита, очарователна, магнетична.  Идват и дуетите на съпрузите – първо с китара, после с оркестър и в студио. Евъргрийни, които хващат за душата и публиката ги иска на всеки техен концерт. Кристина пък изуми 4000 зрители в НДК с акапела - нещо рядко правено в зала номер едно.  Актрисата разказва още един случай около любовната лирика на мъжа си. Когато той пише изящните думи на „Мираж“, тя директно заявява ревността си. „Приех съвсем лично фразата „Исках да те направя щастлива, но не успях. Ти все така си много красива, а аз остарях“.  Мишо сто пъти ми обясни, че, естествено, не става дума за нас двамата, но аз не исках и да чуя. Наясно съм, че при поетите няма клишета, но в началото се позасегнах – не че имах някакво основание, но този мираж...“, искрена е Криси. После Кристиян Бояджиев създава прекрасната музика и незабравимият Джоко Росич я изпълнява в речитатив – напълно достойно конкурирайки колегата си Жан Габен с неговото „Аз знам“. Всъщност „Мираж“ беше и последната земна изява на балканския каубой. В НДК Владо Пенев възкреси речитатива и емоцията, а след овациите призова за поклон към Бате Джоко. Сега Кристина се връща към репетициите на „Пеперуди, пеперуди“ от Алдо Николай. Тя и Ивайло Захариев ще са атрактивен дует в спектакъла, режисиран от Ники Априлов за Нов театър-НДК. Константин Белчев пък ще работи над твърде сериозен проект – ще прави кавъри на някои от най-изключителните хитове на баща си. Косьо поиска да се премери с  „големите“ на концерта в НДК и излезе в дует с  Мишо за „Ние можем да имаме много жени“ по стихотворението на Стефан Цанев с музика на Найден Андреев – друг скъп и отсъстващ боен другар на барда. Това е и една от спираните песни на Мишо в БНР. „Какво е това многоженство?!“, удивили се тамошните спецове. „Всъщност творбата е за майката“, уточнява винаги Мишо.", "date": "2018.11.19", "title": "Мишо Белчев пее най-любовните си хитове вкъщи"}
{"url": "https://www.standartnews.com/kultura/gledame-mecha-i-prstena-na-khan-kubrat-378323.html", "text": "Мечът и пръстенът на хан Кубрат ще бъдат показани в България през следващата година, потвърди министърът на културата Боил Банов след среща с директора на Ермитажа Михаил Пиотровски. Това ще стане по време на дните на световноизвестния и най-голям руски музей у нас през 2019-а.  Уникалните предмети са от съкровището от Малая Перешчепина - най-значимото българско съкровище и едно от двете, които се намират извън съвременните български земи. Значението му се определя от факта, че то е доказано на Кубрат.  Мечът  на хана е дешифриран с дължина 94 см и датира от 30-те години на 7 век. Изработен е в Източната Римска империя и е подарък на Кубрат от император Ираклий. Съкровището съдържа и няколко пръстена-печати и други лични вещи. То е от погребението на Кубрат и е открито на 29 май 1912 година в степта. „Изключителната идея е на премиера Бойко Борисов и за мен ще е чест да я реализирам“, коментира Боил Банов след завръщането си от Санкт Петербург, където участва в VII Международен културен форум.  „С Михаил Пиотровски обсъдихме и възобновяване на отношенията с Ермитажа - да работим активно за обмен на изложби, специалисти, да правим съвместно мастъркласове“, допълни той.  България за втори път участва официално в Международния културен форум в Санкт Петербург. Тази година събитието на тема „Културата като стратегически потенциал на всяка страна“ беше открито от президента Владимир Путин. Форумът си поставя амбициозната цел да съхранява и подкрепя културните инициативи на регионално, федерално и международно ниво и да стимулира културното сътрудничество.  Международният културен форум в Санкт Петербург е уникално културно събитие от световен характер. От 2012 година до момента дискусионните платформи привличат над 20 хиляди участници от цял свят – министри на културата, експерти, световноизвестни звезди на театъра, операта и балета, изтъкнати режисьори и музиканти, публични фигури, представители на бизнеса и академичните среди.", "date": "2018.11.19", "title": "Гледаме меча и пръстена на Хан Кубрат"}
{"url": "https://www.standartnews.com/svyat/edin-ot-vseki-petima-britantsi-zhivee-v-bednost-378260.html", "text": "Един от всеки петима британци живее в бедност и не се храни пълноценно, сочи статистика. ООН подготвя доклад за начина, по който правителството се бори с нищетата във Великобритания, който ще бъде готов догодина. Още за тревожната тенденция, която се случва и на фона на хаоса около излизането на Великобриния от ЕС - в следващата минута, съобщава БНТ. На 15 км. от Манчестър - четвъртият по големина град във Великобритания, се намира Атърсли. Селището е изникнало през 60-е години на миналия век. Фургоните, които са  . Тук живее и Емма със семейството си. Като всеки 2-ри жител на Атърсли, няма личен транспорт и когато трябва да пазарува прекосява намиращата се наблизо гора. \"Чувстваме се забравени. Виждате, супермаркетът е голям. Но повечето хора не идват, защото не е по джоба им. Ако искаш да си сигурен, че можеш са платиш тока и газта за месеца, трябва много добре да прецениш колко да похарчиш за храна\", казва Емма, жител на Атърсли. Тя работи като салонен управител в заведение. Печели по-малко от 1000 евро на месец, като в сумата влизат и социалните помощи. Иска ѝ се да има алтернатива на големия хипермаркет, място от което евтино да напълни хладилника си. Признава, че вече ѝ се е  . В помощ на най-бедните всеки петък в Атърсли се организира благотворителен пазар, на който хората пазаруват на символични цени. \"Тук тази чанта струва 8 евро, в съседния хипермаркет е 30. В нея има консерви и свежи плодове и зеленчуци, като тиква или авокадо\", казва млада жена. Всички продукти тук са дарения, разпределяни от неправителствени организации. Мнозина от пазаруващите казват, че не са си и помисляли, че ще стигнат до този пазар. Някои дори се срамуват. \"За първи път съм тук... много е смущаващо. Благодарен съм на всички хора, които ни помагат\",казва местен жител. А статистиката е безпощадна - един на всеки петима британци живее е бедност. Въпреки ниските нива на безработица, има цели населени места, които живеят в нищета.   - заради липсата на клиенти. В края на миналата седмица в Лондон беше представен междинният доклад на ООН за крайната бедността и усилията на правителството да се справи с проблема, и заключенията не бяха обнадеждаващи. Окончателният документ се очаква през юни 2019, само няколко месеца след като Великобритания вече трябва да е напуснала ЕС.", "date": "2018.11.19", "title": "Един от всеки петима британци живее в бедност"}
{"url": "https://www.standartnews.com/kultura/sonya-yoncheva-idva-v-sofiya-za-premiera-378317.html", "text": "Оперната звезда Соня Йончева ще пристигне у нас специално за премиерата на филма, посветен на живота й и израстването й до най-обещаващото сопрано в света днес. Тя се завръща в родината след успешното си турне в Латинска Америка, където пя в най-големите концертни зали в Мексико и Чили. Премиерата на документалната лента „Соня Йончева. Sempre Libera” е на 26 ноември от 19 часа в „Люмиер”  от афиша на Киномания 2018.  „Това е история за момиче, което мечтаеше за по-добър живот за родителите си. Моята борба, съдбата ми, надеждите ми“,  написа в личния си Instagram профил Соня Йончева.  Определяна от експерти за певица от класата на Мария Калас, българката е единственият артист в историята на Метрополитън опера, който в един сезон участва в три спектакъла, всеки от които предавани на живо в 2000 зали по целия свят. Филмът показва забързаното ежедневие на съпругата, майката и певицата, надниква в интимни моменти в дома и семейството й, като същевременно проследява триумфът й на някои от най-големите оперни театри. В продукцията участват още Пласидо Доминго, Антонио Папано, Масимо Дзанети, Майкъл Фабиано, Томъс Хемпсън, Теменуга Йончева. Режисьор и продуцент е Георги Тошев, оператори са Румен Василев, Иво Стайнов и Николай Барулов, сценарият е на Тошев и Ема Константинова.", "date": "2018.11.19", "title": "Соня Йончева идва в София за премиера"}
{"url": "https://www.standartnews.com/kultura/dzhudit-khalas-ot-vienskata-opera-pee-v-sofiya-378331.html", "text": "Звездата на Виенската държавна опера и прочуто по света сопрано Джудит Халас е солист в бляскавия концерт, който Vienna сlassic оrchestra ще изнесе на 8 декември в НДК.  Омагьосващият глас на певицата ще очарова родните меломани в непредставян до този момент пищен коледен спектакъл на концертмайсторите на оригиналния виенски оркестър, който ще събере в една програма най-обичаните образци на многолетна музикална традиция. Джудит Халас е от най-познатите и обичани имена на съвременната австрийска класическа сцена. Тя завършва  Консерваторията във Виена с пълно отличие, паралелно и няколко майсторски класове.  През 2001-а Халас става  член на Виенската държавна опера, превъплъщавайки се в Памина от „Вълшебната флейта“ на Моцарт, Воглинда от „Рейнско злато“ и „Залезът на боговете“ на Вагнер, Нахаде от „Ариадна на Наксос“ на Щраус, Каролка от „Йенуфа“ на Леош Яначек. Още след първото представление с нейно участие тя се превръща във фаворит както на публиката, така и на медиите, които се изказват изключително ласкаво за невероятния й талант. Певицата се е изявявала на концерти и фестивали в цял свят. Vienna сlassic оrchestra е основан от някои от най-изявените музиканти, свирили във Виенската филхармония. Всичките членове на елитната формация работят в бароковия град с най-големите местни оркестри, включително и в самата Виенска филхармония. Диригент е Ърнест Лещер. Концертът на Vienna сlassic оrchestra е великолепна прелюдия към следващия грандиозен спектакъл от специалната коледна програма – грандиозния руски „Балет на лед“, който ще се изяви ден по-късно, на 9 декември, отново в зала номер едно с абсолютната класика „Лебедово езеро“.", "date": "2018.11.19", "title": "Джудит Халас от Виенската опера пее в София"}
{"url": "https://www.standartnews.com/kultura/toni-dimitrova-s-kontsert-v-blagoevgrad-378313.html", "text": "Любимката на българската публика Тони Димитрова пристига в Благоевград, за да изнесе запомнящ се концерт под мотото „Моите неизпратени писма“.  а талантливата певица ще представи своите вечни, златни хитове. На сцената  заедно с чаровната изпълнителка ще се качат и музикантите от Разградска филхармония.   \r\nСценарият и идеята са на Юлия Манукян, а режисьор е Тодор Мадолев. Диригент на бенда е Левон Манукян. Тони Димитрова изпълнява някои от вечните хитове на България, като „Ах, морето“, „За кой ли път“, „За тебе хората говорят“, „Обещания“, „Две сълзи“ и много други.", "date": "2018.11.19", "title": "Тони Димитрова с концерт в Благоевград"}
