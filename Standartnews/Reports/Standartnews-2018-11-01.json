{"url": "http://standartnews.com/biznes/temenuzhka_petkova_protsedurata_za_izbor_na_investitor_za_aets_belene_e_gotova-377283.html", "text": "Министърът на енергетиката Теменужка Петкова съобщи пред журналисти в министерския съвет, че процедурата за избор на инвеститор за АЕЦ \"Белене\" е разработена, като остава да бъдат уточнени малки детайли. Тя коментира това след участието си в заседание на Съвета за енергийна сигурност в сградата на правителството. „Ако след като докладвам тази процедура пред колегите в МС и след това пред парламента, няма някакви съществени препоръки или изменения, мисля, че няма пречка до края на годината да се даде старт на процедурата\", каза министърът и допълни, че подобна процедура обичайно продължава месеци. Парламентът определи до 31 октомври 2018 г. енергийният министър да разработи процедура за избор на инвеститор и да предложи структуриране на проекта. В отговор на въпрос за обявения днес от \"Газтрейд\" пазарен тест за терминала за втечнен газ в Александруполис, министърът каза, че България подкрепя всеки проект, който е свързан с диверсификация на източниците и маршрутите за доставка на природен газ. Тя припомни, че се обсъжда възможността България да участва в този проект с дял от 25 на сто. Намерили сме такова решение да участва в тази компания дружество, което е в рамките на Българския енергиен холдинг. По всяка вероятност това ще е \"Булгартрансгаз\", допълни министърът. Тя аргументира участието на фирмата в подобен проект с това, че компанията като оператор и дружество с ангажимент да развива мрежата, ще е основен двигател на концепцията за изграждане на газоразпределителен център на територията на България. На днешното заседание на Съвета за енергийна сигурност е била представена необходимостта от актуализация на енергийната стратегия в частта, свързана с природния газ. По думите на министъра това се налага заради променената среда по отношение на инфраструктурните проекти, които се развиват около България - Южен газов коридор, Турски поток. \"Желанието ни е да запазим стратегическото място на България в газовата карта на Европа, като изградим съответната инфраструктура, която е основна за реализацията и на концепцията за газоразпределителен център\", коментира министърът необходимостта от актуализация на стратегията. Тя информира още, че на заседанието на Съвета е обсъдена и възможността за създаване на борса за търговия на природен газ. Тази борса трябва да бъде обособена в отделна дъщерна компания, собственост на \"Булгартрансгаз\", за да може да бъде развита концепцията за газоразпределителен център, която се основава на това да бъде изградена липсващата инфраструктура, която да даде възможност за доставка на природен газ от различни източници, и да бъде изградена борсата за търговия с природен газ, което ще е основна платформа за либерализация на пазара. Попитана дали природният газ от втората тръба на \"Турски поток\" ще мине през България, министърът каза, че се надява \"нещата да се развиват по благоприятен за всички нас начин\". За нас е изключително важно България да запази своето място на газовата карта на Европа, заяви министърът. Тя допълни, че всичко, което е свързано с желанието на страната по отношение на възможността за разширяване на газопреносната инфраструктура, ще продължава да е в рамките на европейското законодателство и изискванията на Третия либерализационен пакет.", "date": "2018.10.31", "title": "Теменужка Петкова: Процедурата за избор на инвеститор за АЕЦ Белене е готова"}
{"url": "http://standartnews.com/biznes/463_mln_pomosht_na__vinarite_za_godina-377263.html", "text": "Националната програма за подпомагане на лозаро – винарския сектор за периода 2014 – 2018 година завърши с рекордна стойност на изплатените средства за изминалите четири години, съобщиха от фонд \"Земеделие\". Процентът на реализация за финансовата 2018 г. е 91,38%. Изплатени са 46 335 143 лева по 280 заявления по сключени договори по мярка „Преструктуриране и конверсия на лозя\". Бюджетът по мярката за тази финансова година е в размер на  50 708 027 лева. Дейността, по която са одобрени най-голям брой проекти – 75, е презасаждане без промяна на местонахождението. Голям е интересът и към изграждането на системи за капково напояване, по която са одобрени 74 проекта. Подписани са 14 договора за противоерозионни съоръжения с оторизирана сума от над 5, 3 млн. лева. Мярката финансира инвестиции за преструктуриране и конверсия на лозовите масиви, свързани със засаждане на нови винени сортове, подобряване на методите и технологиите за управление на лозарското стопанство чрез създаване на капково напояване, изграждане на противоерозионни съоръжения и др. Постигнатите резултати са в следствие на сътрудничеството и работата по усъвършенстване на националната регулаторна рамка между компетентните институции, както и на оптимизиране на процесите по администриране на мерките по Националната програма за подпомагане на лозаро – винарския сектор, съобщиха от фонда. Мярката за „Преструктуриране и конверсия на лозя\" е изключително атрактивна за винопроизводителите, защото чрез нея те повишават своята конкурентоспособност. Подпомагат се собственици, арендатори или наематели на насаждения, които са регистрирани като лозарски стопанства. Мярката за преструктуриране за периода 2014-2018 г. разполагаше с бюджет от над близо 253, 216 млн. лв. (129, 469 млн. евро). За 2017 година са изплатени близо 43, 572 млн. лв., което е 86,70% усвояемост на средствата по бюджет, в размер над 50, 254 млн. лв. Преведените средства са по 221 заявления по сключени договори. За 2016 година са изплатени близо 42 млн. лв., което е 82,09% усвояемост на бюджета от близо 51 млн. лв. Платени са 199 заявления по сключени договори. За 2015 г. общо за страната са изплатени близо 39 млн. лв., което е 77,59% усвояемост. Платени са 121 заявления по сключени договори. За 2014 г. са изплатени над 32, 158 млн. лв. за 132 заявления по сключени договора. Усвояемостта на бюджета, който беше в размер на близо 51, 168 млн. лв., е 62,85%.", "date": "2018.10.31", "title": "46,3 млн. помощ на  винарите за година"}
{"url": "http://standartnews.com/mneniya/da_targuvash_balgarshtinata_e_natsionalno_predatelstvo-377291.html", "text": "Агенцията за българите в чужбина още от самото създаване през 1993 г. винаги е била надежда за нашите сънародници зад граница. Сегашният скандал е много грозен, но трябваше неизбежно да се случи, тъй като от много години се говори за тази паспортна мафия, за цялата тази верига от подкупни хорица, които търгуват с най-святото за всеки един от нас. И това наистина е нещо отвратително. Аз съм изключително много разстроен, тъй като в крайна сметка това хвърли черна сянка върху самата агенция, която е създадена със съвсем други цели и години наред достойно изпълнява мисията. Сега трябва да се търси конкретна отговорност от конкретни хора, които са превърнали българщината в предмет на безскрупулна и долнопробна търговия. И аз много се надявам, че този път разследващите органи ще стигнат до виновниците и те ще получат сурово наказание. Тъй като това е национално предателство. Аз по никакъв друг начин не мога да го охарактеризирам. А вече как се е стигнало, то това вероятно се дължи и на лошата организация, и на пропуски в нормативната уредба. Аз не съм и толкова запознат с всичко това, тъй като работех там преди 16 г. Тогава ситуацията беше много различна от днешната. Тези 5 хиляди евро за български паспорт Преди години имаше един подобен случай. Тогава беше арестуван главният секретар на агенцията Стефан Николов, имаше данни за продаване на паспорти на хора от азиатски държави, какви ли не, но след това всичко затихна и аз и досега не знам, какво стана с този случай. В крайна сметка не бива агенцията да бъде единственият виновник за последния скандал, тъй като самата процедура по даването на българско гражданство не е толкова проста. Там има един съвет към Министерството на правосъдието, има други компетентни органи, така че тук трябва да се разплете цялата верига и най-вече да се ударят тъй наречените посредници. Още със закона за българите извън България и със закона за българското гражданство се даде възможност по стечение на обстоятелствата да се намърдат всякакви адвокатски кантори, понякога самозванци и откровени измамници. През последните години излязоха примери на даване на подобни документи на хора, които нямат нищо общо с България и с българското. Те просто използват българските паспорт и шофьорска книжка, за При създаването на агенцията, независимо кой е управлявал, дали СДС, дали БСП, имаше идея начело да застават знакови фигури. Първият председател е покойният писател Георги Данаилов. Един човек, който беше много благороден и беше заложил една здрава основа. Следващият й председател е известният юрист Гиньо Ганев, третият е проф. Вера Мутафчиева и четвъртият председател съм аз. След това обаче председателите започнаха да се назначават на чисто политическа основа. Може би с изключение на Райна Манджукова, която все пак е човек, работил в агенцията, българка от чужбина, всичко друго е на някакъв чиновнически принцип. Разбира се, мога да кажа добри думи и за Борис Вангелов, който е бил мой студент. Това политизиране на агенцията за мен е много погрешно. Не искам да кажа, че агенцията трябва да бъде нещо като Народна библиотека, но все пак там трябва да има много по-голяма устойчивост, да се назначават хората с конкурси. А такива конкурси имаше, доколкото си спомням, единствено при мандата на Райна Манджукова и може би на Деница Христова преди това. Иначе всичко е по някаква политическа линия. Хубаво е а да бъде може би към Народното събрание или знам ли къде, и аз се чудел много пъти. Но тази пряка обвързаност с политическите сили, независимо какви са те и какви благородни намерения имат, понякога води до грандиозни провали. Беше хвърлено едно петно върху тази институция, което много трудно ще бъде изчистено, за голямо съжаление. А що се отнася до тази работа с паспортите, тя в последните може би десетина години придоби някаква много крайна степен. Агенцията се занимава и по дефиниция с контакти с българските общности, дружества, асоциации, организации, видни интелектуалци, училища, медии. И това с издаването на удостоверения просто е една от възможните функции. В последните години обаче агенцията се асоциира само с това издаване на удостоверения. И това само по себе си е страхотна деформация на идеята, която е заложена в нейното създаване и съществуване. Имал съм случаи преди години, да речем, в Тараклия, в малката столица на малката България в Молдова. Една възрастна жена ми казва, че от тримата й синове на най-големия и на най-малкия са дали българско гражданство, а на средния- не. А няма никаква причина. Значи тук отново действат някакви такива безумни механизми, на административна немощ, на злоупотреба, на какво ли не. Което е страшно обидно. Понеже сме в навечерието на Деня на народните будители, да кажа, че нашите общности по света, и исторически, и нови, възприеха с много радушност установяването на подобен ден. Ето в навечерието на този ден да вземем примерите на нашите будители от миналото, пък и от настоящето, става дума за хора безсребърници, за хора идеалисти. В Деня на народните будители още повече контрастира това, което някой върши, и то злоупотребявайки с авторитета и името на самата ни родина България. (Пред Агенция Фокус)", "date": "2018.10.31", "title": "Да търгуваш българщината е национално предателство"}
{"url": "http://standartnews.com/svyat/otkriha_naygolyamata_statuya_v_sveta_vizhte_ya_-377274.html", "text": "В Индия при изключителни мерки за сигурност бе открита най-високата статуя в света, предадоха световните агенции. Церемонията се състоя в щата Гуджарат в северната част на страната. Лично индийският премиер Нарендра Моди откри бронзовия паметник на Сардар Валабхай Пател, ключов лидер в борбата за независимост на страната. Той беше и първи вътрешен министър на Индия, след като британските колониалисти я напуснаха през 1947 г. Статуята е висока 182 метра, от които 25 метра са пиедестал. Тя е два пъти по-голяма от Статуята на свободата в Ню Йорк. Изграждането на паметника струваше 29,9 милиарда рупии (358 милиона евро). Издигането на паметника обаче предизвика бунт сред местните етнически общности, които казаха, че начинанието е много скъпо и ще навреди на околната среда. За да не предизвикат те размирици по време на откриването, властите ангажираха за церемонията 5000 полицаи, разположени на различни места в радиус от 10 километра от мястото, на което бе открита статуята. Бронзът за паметника е произведен в Китай, но структурата му е от бетон и стомана. Статуята се издига над река Нармада и се намира близо до язовир в отдалечен район. Тя тежи близо 100 000 тона и бяха необходими четири години за нейното издигане. Индийският премиер Моди смята, че статуята на Пател, известна още и като Статуя на единството на Индия, ще привлече много туристи. Пател бе известен като \"Железният мъж на Индия\". Той успя да интегрира различните щати в ерата след обявяването на индийската независимост.", "date": "2018.10.31", "title": "Откриха най-голямата статуя в света, вижте я"}
{"url": "http://standartnews.com/sport/premierat_pohvali_mladite_balgarski_olimpiytsi-377284.html", "text": "„Такива като вас трябва да са пример за младото поколение. Чест е за нас, че ви има\". С тези думи премиерът Бойко Борисов посрещна медалистите от Младежките олимпийски игри преди заседанието на Министерския съвет в сряда. Министър-председателят благодари и на треньорите на децата, донесли ценни отличия на страната ни. \"Такива като вас трябва да станат пример за всички останали - като има някой по-буен и агресивен, да отиде в залата по борба, по щанги, за да види, че не е лесно. Ако се преборим и за Младежката зимна олимпиада, ще имаме успех. И най-важното е, понеже сте в такава възраст – в България най-често се губи добрият спортист в тази възраст, когато славата започва да изпреварва ума и тогава е най-тежко. Така че, слушайте треньорите, защото те са най-важни, за да може да продължават успехите и занапред\", каза още Борисов и се призова младите атлети да го наричат „чичо Бойко\". „Ако се преборим и за Младежката зимна олимпиада, ще имаме успех. И най-важното е понеже сте в такава възраст – в България най-често се губи добрият спортист в тази възраст, когато славата започва да изпреварва ума и тогава е най-тежко. Така че слушайте треньорите, защото те са най-важни, за да може да продължават успехите и занапред\", каза още Борисов. Той се пошегува, че част от министрите са доста скарани с физическото.", "date": "2018.10.31", "title": "Премиерът похвали младите български олимпийци"}
{"url": "http://standartnews.com/mneniya/ikonomicheskiyat_natsionalizam_e_za_smetka_na_kupuvacha_-377266.html", "text": "- Господин Вершюрен, бихте ли определили основните тенденции в развитието на модерната търговия през последните години? - Има няколко основни тенденции, които влияят на модерната търговия. Едната е дигитализацията на икономиката. И като резултат от това - променящо се лице на търговията на дребно. Друга тенденция е нарастващият в последно време протекционизъм и икономически национализъм, които също оказват влияние върху търговията. Третата основна тенденция е желанието да се живее по-устойчиво и да се опазва околната среда. - Протекционизмът влияе ли върху процеса на навлизане на търговските вериги на нови пазари? - Това е един доста сериозна тенденция, която води до негативно влияние върху развитието на веригите на дребно в определени държави. Негативна е от гледна точка на потребителя, защото неговият избор се ограничава, а цената, която плаща, е по-висока. Свободният пазар е в противоречие с протекционизма, а конкуренцията, иновациите водят до по-ниски цени за потребителите. Протекционизмът води до данъчно облагане, което е в тежест за търговците, появяват се много правила и регулации, които изкривяват пазара. През последните 30 години всички страни от Централна и Източна Европа наложиха пазарната икономика и потребителите, включително и в България, откриха предимствата на свободния пазар и на модерната търговия. Търговски  вериги от Англия, Австрия, Германия, Франция влагат сериозни инвестиции в нови пазари, откриват и нови работни места. Създаде се среда, в която потребителят има повече избор, предлагат се повече качествени стоки. Това са предимства в търговията. - Често веригите у нас са обвинявани в нелоялни търговски практики, производители твърдят, че са притискани от търговците със забавено плащане, с поставянето на различни условия. Това тенденциозно ли е, или е проблем, който го има и в другите страни от ЕС? - Всички отричаме тези практики, особено когато се изкривяват плащанията и се влошават отношенията между търговци и производители. Затова преди 7 години дадохме старта на така наречената „Инициатива на веригата за доставки\", така че да разрешим този въпрос още в рамките на хранителната верига. Защото сериозно вярваме във важността на преговорите и на свободното договаряне. Иначе има закони - ако не спазваш договора, отиваш в съда. Но сега смятаме, че Европейският парламент отива твърде далеч, защото се опитва да елиминира всички практики, които обаче са част от търговията. Ако търговецът иска да помоли доставчика за някакви промоционални цени или споделяне на транспортните разходи, то това е част от договора. Защото ако всичко трябва да се плаща от търговеца на дребно, последствията ще са, че цената ще нарасне за потребителя, а приходите на големите мултинационални компании ще скочат нагоре. Ползите в крайна сметка ще са за акционерите в \"Нестле\", \"Юниливър\", Кока-Кола\". Ние също сме за подкрепа и протекция на фермерите и  на дребните производители - трябва да им се плаща много бързо. А пък що се отнася до големите фирми, като например отношенията между \"Проктър и Гембъл\" и \"Метро\", то техните плащания могат да се забавят и до 90 дни. Това е в основата на дебата. - Споменахте, че Европейският парламент отива твърде далече с нови регламенти. Има ли опасност регулациите да задушат свободното договаряне? - Много важно ще бъде дали отношенията между търговци и доставчици ще работят и ще се развиват правилно, особено след последното решение на Европейския парламент, което беше взето миналата седмица. Все още продължават преговорите между Еврокомисията, Парламента и Съвета на ЕС. Парламентът върви в посока да приеме правила, които подпомагат мултинационалните компании, а първоначалната идея на Еврокомисията е да се подкрепят местните фермери. - Двойният стандарт на храните е доста дискутирана тема. Защо се получават тези разлики в качеството и в цената на продуктите, основно в страните от Източна и Западна Европа? - Първо, това не е въпрос на Запада срещу Изтока. Понякога има разлики в състава на продукти, продавани в Германия и Италия. Но ние подкрепяме Европейската комисия, която обърна внимание на този проблем, за да провери дали действително има голяма разлика в качеството, или е само малка разлика в състава. Защото разликата може да е заради различните фабрики, в които се произвеждат продуктите. Според нас този въпрос засяга в по-голяма степен производителите на продуктите, а не търговците на дребно. Еврокомисията ще направи сравнението между пазарните тестове. И ние подкрепяме този процес, защото ще имаме факти, а не популистки изявления. И ако има разлика и става въпрос за умишлени действия, които подвеждат потребителя, ние ще се обявим против подобни практики, защото доверието на потребителя е най-важното за нас. - Но твърдението за двоен стандарт на храните в страните от Изтока и Запада е удобна популистка теза, която би могла да донесе дивиденти на някои правителства. Допускате ли, че е възможен и такъв сценарий? - Разбира се, възможно е определени правителства да използват това, но ние винаги се придържаме към фактите и доказателствата. Ролята на правителството е да приложи по-доброто европейско законодателство, защото в Европа има много високо ниво на предпазване на потребителя - най-доброто в света. Страни като Китай, например, вече поглеждат към опита на Европа. Предизвикателството е, че това трябва по подходящ начин да бъде прилагано в страните членки. Смятам, че е грешка едно правителство да използва за популизъм неща като сигурността на храните или качеството на стоките. - Земеделският министър проведе разговори с веригите да продават определени видове хляб без надценка, а вицепремиерът Красимир Каракачанов предложи през Фейсбук профила си \"социална кошница\" от 10 продукта, които да се предлагат без фиксирана печалба. Мислите ли, че подобни мерки биха били ефективни? - Както казах, през последните 30 г. България и другите източноевропейски държави станаха част от свободния пазар. Така че всички мерки за фиксиране на цените, за ограничаване на печалбата - нямат нищо общо с пазарната икономика. И освен това фиксирането на цените в различните вериги е основно нарушение на Закона за конкуренцията. - Как виждате развитието на търговията през следващите години? Ще има ли завръщане към малките магазинчета или делът на модерната търговия ще се увеличава? - Това, което очаквам да се случи, е малките магазини да продължат да намаляват, т.е. модерните магазини да навлизат в търговията. А също и електронната търговия да заема по-голям дял на пазара. Младото поколение в наши дни пазарува чрез мобилния телефон. Тази тенденция ще се развива. Това, което се случва във Великобритания, в Германия, ще дойде и тук. Но това не означава край на магазина. Дори \"Амазон\", които разчитат на онлайн търговията, в момента отварят и физически магазини. Особено при храните, но също така и за дрехи, и за обувки, потребителят предпочита да пипне, да види продукта и затова не може без търговски площи. А човекът е и социално животно - хората искат да излязат и да пазаруват, като това е и преживяване, на което се наслаждават. Бъдещето е в градските центрове - със супермаркети, но и с малки магазини. Може да са магазини, които съществуват от много години, но трябва да са се адаптирали към промяната при потребителите. Например в Лондон има много нови магазини с кафенета, ресторанти, които са подходящи за срещи и разговори. В САЩ има големи молове с магазини, фитнес центрове, кина. Няма смисъл да правите сравнение между модерна и традиционна търговия или търговия онлайн или офлайн. Трябва да гледате на бъдещето на търговията като развиваща се в много посоки. Хората ще използват мобилните си телефони, за да пазаруват, но също така ще вършат и друга работа през мобилните приложения.  Ще използват и по-малко автомобили. Затова компании, като \"Икеа\" например, отварят магазини в центъра на града - такива има в Хамбург, в Стокхолм - малки магазини, по-скоро шоурум, където хората могат да разгледат стоките, а след това да пазаруват онлайн. Виждам еволюцията на пазара като развитие както на големите вериги, така и на по-малките магазини. Тези, които ще изпаднат в проблемна ситуация, ще бъдат търговците, които не се променят. Ако го кажем с езика на Дарвин - ще оцелее не по-силният, а този, който е по-гъвкав и най-добре се приспособява, за да отговори на нуждите на потребителя. - А потребителят трябва да е щастлив. - Разбира се.   Автори: Даниела Казанджиева, Иван Ватахов", "date": "2018.10.31", "title": "Икономическият национализъм е за сметка на купувача"}
{"url": "http://standartnews.com/balgariya/narodnoto_sabranie_prie_okonchatelno_nov_zakon_za_kibersigurnostta-377286.html", "text": "Парламентът прие новия Закон за киберсигурност на второ четене. Със закона се регламентира управлението и организацията на Националната система за киберсигурност, националния координатор по киберсигурност, секторни екипи за реакция при инциденти в киберсигурността, както и национален екип за реакция при инциденти в киберсигурността. Управлението и организацията на системата за киберсигурност ще се осъществява от Министерския съвет. За подпомагане изпълнението на тези дейности към правителството се създава Съвет по киберсигурността, който е консултативен и координиращ орган. Председател на съвета ще е вицепремиер, определен от премиера. Членовете ще са - министрите на вътрешните работи, на отбраната, на външните работи, на финансите, на транспорта, информационните технологии и съобщенията, на енергетиката, на здравеопазването, на околната среда и водите. В състава ще влизат и началникът на отбраната, главният секретар на МВР, председателят на ДАНС, председателят на Държавна агенция \"Разузнаване\", директорът на Служба \"Военна информация\", началникът на НСО, председателят на Държавна агенция \"Електронно управление\", секретарят на Съвета по киберсигурността, секретарят на Съвета по сигурността към Министерския съвет, представител на президента на републиката, изрично определен от него с указ. Държавният глава, председателят на Народното събрание и премиерът ще могат да участват лично в заседанията. Премиерът ще трябва да определи и национален координатор по киберсигурността, който ще е и секретар на Съвета по киберсигурността. Правителството ще трябва да приеме Национална стратегия за киберсигурност и Национална стратегия за мрежова и информационна сигурност. Председателят на Държавна агенция \"Електронно управление\" ще трябва да създаде, води и поддържа регистър на съществените услуги. \"Съществени услуги\" по силата на закона са онези, чието предоставяне зависи от електронни съобщителни мрежи или от информационни системи и чието прекъсване може да окаже значително увреждащо въздействие върху предоставянето на социални или икономически дейности. ДАНС ще изпълнява политиката по защита от киберинциденти в комуникационните и информационните системи на стратегическите обекти и дейности, които са от значение за националната сигурност. Министърът на вътрешните работи ще провежда държавната политика в областта на противодействието на киберпрестъпността. В ГДБОП трябва да се изгради Център по киберпрестъпност, който да осъществява дейности по разкриване, разследване и документиране на компютърни престъпления на национално ниво. Министърът на отбраната ще провежда държавната политика за защита и активно противодействие на кибератаки и хибридни въздействия върху системите за управление на отбраната и въоръжените сили. Той ще трябва да организира подготовката за киберотбрана на системите за управление на страната при положение на война, военно положение и извънредно положение. Национален компетентен орган за всички административни органи ще е Държавна агенция \"Електронно управление\". Към агенцията ще се създаде Национално единно звено за контакт, което ще координира въпросите, свързани с мрежовата и информационната сигурност и въпросите, свързани с трансграничното сътрудничество със съответните органи в други държави - членки на ЕС. Звеното ще предоставя на ЕК на всеки две години информация за последователността на подходите за определянето на операторите на съществени услуги.", "date": "2018.10.31", "title": "Народното събрание прие окончателно нов закон за киберсигурността"}
{"url": "http://standartnews.com/balgariya/proverkite_v_agentsiyata_za_balgarite_v_chuzhbina_zapochnali_po_informatsiya_ot_mvr-377287.html", "text": "„Проверките в ДАБЧ започнаха с информация от МВР и всички други градски легенди, които циркулират, не са верни\". Това каза заместник-главният прокурор Иван Гешев на брифинг по повод извършваните под ръководството на Специализираната прокуратура процесуално-следствени действия за подкупи, длъжностни и документни престъпления в Държавната агенция за българите в чужбина (ДАБЧ), цитиран от Агенция „Фокус\". „Това е най-сериозният случай за корупция по горните етажи и няма аналог в новата ни история, защото сме събрали конкретни доказателства за конкретни престъпления към този момент. Т.нар. корупция по високите етажи се наблюдава от около година, а от около април има правомощия в тази насока и КПКОНПИ. Зад тези резултати седи един кръг от мотивирани хора, които плащат сериозна цена, работят при мизерни условия – и съд, и следствие, и въпреки това дават резултати, каквито към момента не са се случвали в България\", каза още Гешев и благодари за съдействие на премиера и главния прокурор, тъй като днес е отпуснато финансиране от Министерски съвет за построяване на сграда на Комисията по сигурността на информацията. „Този случай не е резултат от въздействие на чужди служби или правителства. Случаят започна с информация от МВР и всички други градски легенди, които циркулират, изобщо не са верни. Такива афери се случват в много страни в ЕС, включително и в Германия\", обясни Гешев. Работата по случая е започнала през юли миналата година, съобщи наблюдаващият прокурор Ангел Кънев. Той посочи, че обвинения са повдигнати на четирима души от агенцията – председателят й Петър Харалампиев, главният секретар и двама посредници – сръбски и български граждани.  Обвинението срещу шефа на ДАБЧ е за търговия с влияние, като според данните на разследващите той е получил суми  чрез посредници. Той е влияел и върху работата на служителите си. От думите на Кънев стана ясно още, че \"заради хаоса в работата на ДАБЧ е забавено издаването на 20 000 удостоверения\". В същото време обаче, когато някой си плати, той незабавно получавал документа. \"Много български граждани, които имат документ, са им бавели удостоверението, много хора са не са го дочакали\", уточни председателят на КПКОНПИ Пламен Георгиев. Според него срокът от 3 месеца и половина за разкриването на работата на групата, действала в агенцията, е кратък срок за мащабите на свършената работа.", "date": "2018.10.31", "title": "Проверките в агенцията за българите в чужбина започнали по информация от МВР"}
{"url": "http://standartnews.com/balgariya/telenor_startira_poreden_krag_na_programa_za_naemane_na_hora_s_uvrezhdaniya-377288.html", "text": "Мобилният оператор Теленор посрещна четирима нови служители, които започват работа по програмата за кариерно развитие на хора с увреждания Open Mind. С това беше даден старта на четвъртото издание на програмата. На официалното събитие присъства главният изпълнителен директор на Теленор България Джейсън Кинг, както и главният директор „Хора и стратегия\" в компанията Галина Чулева. Гост на събитието беше Йоана Колева от неправителствената организация JAMBA, която помага на хората с различни възможности да се реализират на трудовия пазар. Програмата Open Mind дава възможност на хора със затруднения да развият своите социални и функционални умения и да повишат конкурентоспособността и квалификацията си чрез работа в компанията. Новите участници в програмата ще се включат в екипите на дирекциите „Маркетинг\", „Технологии\" и „Хора и култура\". В рамките на следващите две години те ще работят по конкретни проекти в Теленор, а компанията ще им осигури отворена и достъпна работна среда и съответното за заеманата позиция финансово възнаграждение. През този период участниците ще имат възможността да събират опит и да се учат от най-добрите професионалисти в Теленор, с което да натрупат увереност за бъдещото си кариерно развитие. След приключването на програмата Теленор оказва подкрепа за по-нататъшната професионална реализация на участниците на трудовия пазар, а някои от тях получават и предложения за работа в компанията. За втора година Теленор разшири обхвата на Open Mind като покани представители на отговорния бизнес на дискусия за предизвикателствата пред реализацията на подобни инициативи. „Това е четвъртото издание на Open Mind, което е впечатляващо постижение и доказателство, че това е устойчива програма, която носи промяна. Щастлив съм от постигнатите резултати от това, че успява да повиши осведомеността, както на хората в компанията, така и на обществото. Всичко това ни дава увереност, че сме на прав път\", заяви г-н Кинг. \"Надявам се, че все повече компании ще последват примера на Теленор и ще отворят вратите си за хора с различни възможности. За нас е изключителна привилегия, че участвахме в подбора на програмата Open Мind през 2018 и силно вярваме, че доброто взаимодействие между неправителствения сектор и бизнеса ще доведе до много повече възможности за хората с увреждания в България\", заяви Йоана Колева от JAMBA. Програмата за хора с увреждания се провежда ежегодно като част от дългосрочната стратегия по корпоративна отговорност на Теленор. В рамките на последните три издания към компанията се присъединиха общо 13 участници, които работиха и работят в различни дирекции, сред които „Управление на процеси\", „Правни отношения\", „Човешки ресурси\", „Маркетинг\" и др. От всички участници до момента, четирима останаха в Теленор България и след като приключиха участието си в програмата.", "date": "2018.10.31", "title": "Теленор стартира пореден кръг на програма за наемане на хора с увреждания"}
{"url": "http://standartnews.com/balgariya/borisov_sreshta_balkanski_lideri_s_izraelskiya_premier_netanyahu-377290.html", "text": "Премиерът Бойко Борисов ще бъде домакин на четиристранната среща на високо равнище между България, Гърция, Румъния и Сърбия на 2 ноември, петък, в резиденция „Евксиноград\" край Варна, съобщиха от правителствената пресслужба. Министър-председателите на България, Гърция и Румъния - Бойко Борисов, Алексис Ципрас и Виорика Дънчила и президентът на Сърбия Александър Вучич ще обсъдят развитието на съвместните инфраструктурни проекти в контекста на свързаността на Балканите. Фокус на срещата ще бъде и задълбочаването на регионалната стабилност, както и актуални европейски въпроси. По-късно лидерите от формата ще проведат работен обяд, в който ще участва и министър-председателят на Държавата Израел Бенямин Нетаняху. Израелският премиер ще е на работно посещение в България по покана на българския министър-председател Бойко Борисов. Утре, 1 ноември, в резиденция „Евксиноград\" двамата ще проведат среща на четири очи, която ще бъде последвана от пленарно заседание. По време на разговорите ще бъдат обсъдени двустранните отношения в области от взаимен интерес, като акцент ще бъде поставен върху международни и регионални теми.", "date": "2018.10.31", "title": "Борисов среща балкански лидери с израелския премиер Нетаняху"}
{"url": "http://standartnews.com/mneniya/koy_razreshi_orazhie_na__anobolniya_oligofren_viktorio-377264.html", "text": "  Като човек, който е формирал своите възгледи в психологията, учейки се от Зигмунд Фройд, бих нарекъл регресия онова, което се случва в нашето общество. Регресията е защитен механизъм. Това значи, че в индивидуален план индивидът се връща към по-ранните възрасти от развитието си. Но ако моят учител ми позволи да го допълня, регресия могат да правят и обществата. Ние се връщаме към по-ранни стадии от развитието на нашето общество, когато ценностната ни система също регресира. И това да забиеш химикалка в бузата на съученика си, или да убиеш жената, която ти е родила дете, а после и самото дете, защото си се почувствал наранен, се приема за нещо нормално. Но мен повече ме безпокои, че в последните няколко седмици тази регресия много по-точно може да бъде доказана от проявите на ромите. Номадите в нашето общество демонстрираха, че са над европейските норми на поведение. Представяте ли си в една европейска държава да дойде полицай и да разпореди нещо и вие да го захапете по ръката. Но при нас е факт. Ние просто регресирахме в чисто Фройдов смисъл и като личности, и като общество. И не знам каква е перспективата ни. Просто ние се самоунищожаваме, някаква алиенация на ценностите ни се случва. Ето този млад мъж, който уби майката на детето си и детето си,  не намери смелост да се самоубие. Това е регрес дори на мъжественото поведение. Да го сравним с Вазовия герой Кочо, \"простия чизмар\", който най-напред уби жена си, детето си, но уби и себе си. В името на кауза. Ние в момента обаче сме общество без кауза. Каузата ни е да потребяваме, без да произвеждаме. Всъщност произвеждаме само скандали. Българското семейство започва да не функционира като семейство. Не случайно навремето Пенчо Кубадински имаше една книга, не го казвам с ирония, \"Семейството- основна клетка за възпроизвеждане на социалистическото общество\". Като махнете \"социалистическо\", останалото е вярно. Без семейство няма здраво общество, защото няма деца, които да са отгледани в среда, която им дава всичко необходимо за тяхното личностно развитие. В Западна Африка има една много хубава поговорка, че за да се отгледа едно дете, е необходимо цяло село. Младият охранител Викторио, който стана двоен убиец, е живял на семейни начала. 55 % от децата, които се раждат в София са от такъв тип връзка. Повечето млади хора не разбират, че когато отидеш в гражданското и в църквата, ти заставаш пред институции и поемаш ангажимента да си отговорен. Това е смисълът на гражданския и религиозния сватбен ритуал. Да имаш време да осмислиш дали си достатъчно зрял, за да бъдеш отговорен, за да продължиш себе си като личност, която да възпиташ, да изградиш, да помагаш, да обгрижваш. А сега какво?! На този млад мъж Викторио му писнало и застрелял жена си. И още по-шокиращото е, че е убил и детето си. Разбирате ли за какво става дума? Че този човек няма дори бащински инстинкт. Човек пази децата си най-напред. И ако за това престъпление не му дадат доживотна присъда, значи, че ние не правим никаква превенция. Трябва тези пикльовци, с извинение, че и аз съм от техния пол, да разберат най-накрая, че да си мъж не е просто да правиш деца и да ходиш във фитнеса да се бухаш с амфетамини. На този убиец още като му видях погледа, ми стана ясно, че е анаболен олигофрен. Затова големият въпрос е - кой колега, психолог или психиатър, му даде това заключение, че този човек е нормален и може да притежава оръжие? Някой за 30 лева е съсипал два живота и две семейства, защото и родителите на убиеца не знам как ще живеят оттук нататък. Нека действително да си стъпим на краката като общество и да кажем накъде отиваме. Чисто математически, в края на другия век ще изчезнем като нация. Какво правим  по този въпрос?! Сега родено българче го застрелва баща му, но няма смелостта да застреля себе си. Това е ужасно и абсурдно. Затова задължително е поне този Викторио да лежи доживот, за да може всички останали такива мачовци и мамини синчета да се стреснат.", "date": "2018.10.31", "title": "Кой разреши оръжие на  аноболния олигофрен Викторио"}
{"url": "http://standartnews.com/mneniya/oligarsite_ni_sa_tapanari_i_shte_si_platyat_s_glavite-377265.html", "text": "  - Проф. Константинов, на фона на събитията в Европейския съюз, на фона на напреженията, които съществуват в света, ние сякаш тук сме на някакъв остров, на който действат съвършено други закони. Имаме трудност при справяне с проблема с ромите, имаме хващане на едри бизнесмени, което наричаме борба с корупцията, но какъв е крайният резултат? - Специално тези акции, които станаха срещу едни досега считани за недосегаеми хора, мен лично леко ме изненадаха, защото първо беше минало доста време от техните предполагаеми престъпления и нарушения. - Ами тя, давността, им е изтекла, както твърдят юристи. - Да. Има едно понятие като продължаващо престъпление и т.н., би могло да се намерят разни причини. Освен това, това е добър урок за хора, които искат по някакъв незаконен или полузаконен начин да се обогатяват за сметка на обикновените хора. Не, че те са единствени – тези, които бяха ударени, но все пак това е сигнал, че все пак има някакви граници, които не трябва да се преминават. Не знам, откровено казано, докъде ще се стигне. Много е възможно да няма осъдителни присъди, но виждате как някои от тях продължават да се крият. Например семейство Арабаджиеви не се появяват. Ако те са сигурни, че правото е на тяхна страна, трябваше да се появят. А само синът им стои в ареста, което е малко предателско отношение – да оставиш едно 20-годишно момче да ти отговаря за греховете. - Не смятате ли, че е любопитен и случаят със семейство Баневи, защото трябва да проследим реакцията на френските власти – те ще бъдат тест за събраните доказателства на българската прокуратура? - Да, така е. Но виждате, че французите веднага откликнаха. - Да, те веднага действат, но след това изчакват всички доказателства. - Вижте, не знам дали за кражбите и безобразията на това семейство е изтекла законната давност. Или поне за разрушаването на „Полимери\", което е най-гнусната им дейност. Освен това, те имат проблем да обяснят част от богатството си, което очевидно е придобито по не съвсем законен начин. Така че най-малкото Комисията за отнемане на незаконно придобито имущество има доста работа в техния случай. Така че и да няма присъди, може да има отнемане на имоти, на ценности, на акции и т.н., което се е случвало вече. А това не е малко. Все пак се възстановява някакво чувство за справедливост у хората. - Въпросът е защо сега? Това са хора, чиито действия са пред очите ни от години насам и всички ги знаят. - Когато и да се случи нещо такова, винаги може да се пита: защо сега? Спецпрокуратурата обяснява, че трябвало време, за да се получат някакви достоверни данни за извършено престъпление и т.н. Сигурно има и други мотиви, които не се съобщават. Но това, че е закъсняло едно действие и че засяга не всички виновни, а само част от тях, не значи, че то не трябва да се извършва. Това е все едно да знаете, че някой кара пил, а той казва – ами те и другите карат пили. - Защо и другите не са засегнати. - Не виждам как едновременно могат да бъдат ударени всички хора в подобно положение. Просто държавата няма да издържи. А и няма какво да се лъжем, има си олигарси, които са приближени към политическата власт, други, които са далеч от нея. Ясно е, че ще го отнесат тези, които са по-далеч. Навсякъде по света е така. Някой път минават наистина много години преди да се задействат съдебните органи. Виждате във Франция – едва сега подгониха Саркози. Минаха 10 г. от неговия мандат и чак сега срещу него има вече повдигнати конкретни обвинения и той отива на съд. Искрено се надявам българският съд да си свърши работата, както и българските правоохранителни органи, и ако има виновни, да си понесат отговорността. - И да очакваме, че евентуално при смяна на властта ще бъде погледнато и към другите олигарси – приближените на сегашната? - По принцип може да бъде така, но не знам пък как ще се погледне от страна на хората. Защото, няма какво да се лъжем, подобни акции се посрещат с одобрение, защото ясно е, че нашата приватизация не мина по нормален начин. Хайде, нека да не го наричаме престъпно, защото съдът казва дали едно нещо е престъпление или не, но че не беше редно да се извършва по такъв начин, е очевидно. Не може така рязко да обеднеят хората, да бъдат изхвърлени от живота тотално, и в същото време да се демонстрира някакъв просташки лукс и богатство, които сигурно са придобити по съмнителен начин. - И тези демонстрации продължиха през последните 15-20 години. Точно това се правеше – демонстрираше се непомерен лукс. - Това показва, че нашите олигарси са тъпанари и тъпаци. Когато богатството ти е натрупано по съмнителен начин, поне бъди по-скромен да не дразниш хората. Това е точно поведението на Мария Антоанета – „Като няма хляб, яжте пасти\". Значи, трябва да си изключителен тъпанар при това положение да кажеш подобно нещо. И като си тъпанар, пада ти главата. Искрено се надявам, поне за в бъдеще, богатите хора в България да имат по-умерено поведение, да покажат състрадание, да бъдат благотворителни, защото богатството не можеш да си го отнесеш в гроба, по-важно е как ще те запомнят хората. И ако действително си имал късмет, Господ ти е помогнал в този живот и си забогатял, ами част от богатството го дай на тези, които се нуждаят. Нищо няма да загубиш от това, само ще останеш с добро впечатление у хората. Но очевидно нашите тъпанари това не могат да го разберат, за съжаление. Така е, нашият капитализъм е млад, жесток, глупав. И затова ще си плати. Между другото, част от тези хора, които правеха такива неща, вече ги няма, те ги изпотрепаха тези първите крадци, големите. Така че виждате, че и на този свят някаква справедливост се раздава. (Пред Агенция Фокус)", "date": "2018.10.31", "title": "Олигарсите ни са тъпанари и ще си платят с главите"}
{"url": "http://standartnews.com/balgariya/metroto_shte_bade_spryano_mezhdu_stantsiite_serdika_i_vasil_levski_prez_uikenda-377289.html", "text": "Движението на софийското метро по Лъч 1 от станция \"Сердика\" до станция Стадион \"Васил Левски\" ще бъде спряно тази събота и неделя. Това съобщи столичният кмет Йорданка Фандъкова, която инспектира днес строителството на третия лъч на метрото. Спирането на влаковете се налага, за да може тунелопробивната машина, която вече е пред бъдещата метростанция на Орлов мост, да премине под първата линия на метрото. За удобство на гражданите, в този участък ще бъдат пуснати автобуси, които ще се движат в графика, в който се движи метрото. Фандъкова заяви, че строежът на третия лъч на метрото се развива по план. Към момента 76 % от дейностите по етап едно са изпълнени. Над 80 % са изпълнени дейностите, свързани с работата на тунелопробивната машина, която беше изработена специално за условията в София. „Работи се при доста тежки условия, въпреки това напредва по план. По 15-20 метра на ден преминава машината и вече е пред бъдещата метростанция на Орлов мост. Във връзка с това и необходимостта машината да премине под линиите на първата линия на метрото, на малка дълбочина и от съображения за сигурност, решихме, че в събота и неделя ще бъде спряно движението на метрото по първата линия между метростанциите \"Сердика\" и \"Стадион \"Васил Левски\". Като в този участък ще пуснем автобуси, които да обслужват гражданите в графика, в който се движи метрото. Метрото ще се спре след края на работния ден в петък и ще се пусне преди началото на работния ден в понеделник. За това време машината трябва да премине през този участък\", каза кметът на София. Фандъкова уточни, че само след една година столичани ще се радват на първия участък от третата линия на метрото. Очакванията са третата линия да обслужва около 130 000 души дневно. Вече са пристигнали 9 от 20-те нови метровлакове. В понеделник се очаква 10-тия, каза още Фандъкова.", "date": "2018.10.31", "title": "Метрото ще бъде спряно между станциите \"Сердика\" и \"Васил Левски\" през уикенда"}
{"url": "http://standartnews.com/balgariya/vmro_se_oplakva_ot_ataka_sreshtu_karakachanov_ot_balgariya_i_ot_chuzhbina-377285.html", "text": "Има кръгове и в България, и в чужбина, които искат да нанесат политически удар на Красимир Каракачанов и на ВМРО, коментира организационният секретар на ВМРО Юлиан Ангелов пред журналисти в Народното събрание във връзка с акцията в Държавната агенция за българите в чужбина (ДАБЧ). \"Нямаме проблеми с това българските органи да си вършат работата и там, където има корупция или нарушаване на закона, хора да си носят последствията. Но въпросът е, че всичко беше обърнато така, че да има политически удар върху цялото управление на страната и върху ВМРО без никакви доказателства, а твърдения на различни хора, които нито познават материята, нито знаят за какво става въпрос, просто единствената им цел е да оплюват ВМРО и г-н Красимир Каракачанов\", каза Ангелов. Относно коментара на лидера на \"Воля\" и заместник-председател на парламента Веселин Марешки, че акцията в ДАБЧ е още един повод за искане на оставките на вицепремиерите Валери Симеонов и Красимир Каракачанов, Юлиан Ангелов каза, че е чул \"един политически лидер, който има повдигнати обвинения и за рекет, и за побой, и за изнудване, а стои заместник-председател на НС, да обвинява друг лидер на политическа партия и да му издава присъда, без да има повдигнати обвинения към никой от ВМРО за каквото и да е\". По думите му \"всеки политически джендър, който довчера е бил либерал, след това е станал демократ, един ден е за превъоръжаване, на другия ден е против превъоръжаването на българската армия, след това е станал патриот, даже изведнъж, няма как с подобни тези и лъжи на гърба на ВМРО да си прави политически имидж\". Относно исканията на БСП и ДПС за оставка на вицепремиера Валери Симеонов, в чийто ресор е дейността на ДАБЧ, Ангелов каза, че ВМРО не подкрепя никакви промени в кабинета в момента.", "date": "2018.10.31", "title": "ВМРО се оплаква от атака срещу Каракачанов от България и от чужбина"}
{"url": "http://standartnews.com/balgariya/zapochva_konferentsiya_mladezhko_grazhdansko_vklyuchvane_20-377270.html", "text": "Конференция \"Младежко гражданско включване 2.0\", организирана от Младежко ДПС и фондация \"Фридрих Науман\" за Югоизточна Европа. Събитието ще се проведе на 1 ноември 2018 г. (четвъртък) от 11:00 часа в Дома на Европа (София, ул. \"Георги С. Раковски\" 124) и е част от събитията, с които се отбелязва 20-годишнината от създаването на Младежкото Движение за права и свободи. В конференцията участие ще вземат председателят на ДПС Мустафа Карадайъ, евродепутатът и председател на Младежко ДПС Илхан Кючюк, Свеня Хан, президент на Европейската либерална младеж (LYMEC), Даниел Кадик, програмен директор на фондация \"Фридрих Науман\" за Югоизточна Европа, Мартин Бомер, председател на младежкото движение \"Младите с Макрон\" и др. Темите, които ще бъдат обсъдени, са \"Ролята на младите хора в изграждането на бъдещето на Европа\" и \"Равноправие и преодоляване на пропастта между поколенията\".", "date": "2018.10.31", "title": "Започва конференция \"Младежко гражданско включване 2.0\""}
{"url": "http://standartnews.com/balgariya/premierat_sasht_se_otkazaha_da_iskat_ekstraditsiya_na_zhelyaz_andreev-377275.html", "text": "Съединените щати оттеглиха искането за екстрадиция на българина Желяз Андреев, съобщи премиерът Бойко Борисов преди правителственото заседание днес. САЩ обвиниха Андреев и още четирима българи за нарушаване на ембаргото за търговия със Сирия. Българските власти обаче отказаха да го задържат за постоянно след обществен натиск. След това България САЩ започнаха консултации по искането за екстрадиция. На 7 април 29-годишният Андреев беше задържан в родния му град Добрич по искане на прокуратурата в Маями във връзка с разследване за нарушаване на ембаргото за търговия със Сирия. Петима от 11-те обвиняеми по случая са българи. Те са работили в кол център на фирма, регистрирана в София и със седалище в Маями, през който са продавани части за самолети на сирийските авиолинии. Според САЩ те са свързани с терористична дейност. Впоследствие Андреев беше освободен от ареста с мярка „подписка\". По думите му като служител в международна фирма не е можел да извърши каквото и да било действие без санкцията на началниците си и в този смисъл няма как да носи вина за направеното от фирмата. Някой иска да си измие ръцете с мен, коментира той. Андреев каза още, че Министерството на външните работи, президентството и канцеларията на омбудсмана още миналата година са били запознати със случая, но не са направили нищо, за да го защитят, изтъквайки, че няма официално искане за екстрадирането му. Последваха масови протести в негова защита.", "date": "2018.10.31", "title": "Премиерът: САЩ се отказаха да искат екстрадиция на Желяз Андреев"}
{"url": "http://standartnews.com/balgariya/izbraha_naydobar_spa_tsentar_na_hotel_v_balgariya-377268.html", "text": "Напълно обновеният Kempinski The Spa спечели заслужено отличие за „Най-добър спа център на хотел в България\" от четвъртите Световни спа награди. Тазгодишната церемония по награждаването се състоя на 26 октомври на частен остров на Малдивите в луксозния хотелски комплекс The St. Regis Maldives Vommuli Resort. Kempinski The Spa печели престижната награда на Световните спа награди за трети път. Гласуването бе отворено както за професионалисти от спа и уелнес индустрията, така и за крайните потребители. Многократно награждаваният Kempinski The Spa е един от най-големите и модерно оборудвани в региона. Управлява се съвместно с най-бързо развиващата се световна спа компания Resense Spa S.A. заедно с общо около 50 Кемпински спа центрове по света. Единственият Kempinski The Spa в България бе напълно обновен само преди няколко месеца и предлага уникални за страната термални съоръжения – специално обособена зона за дълбок дигитален релакс, последно поколение билкова сауна, инфрачервена сауна, автентична Финландска суха сауна, иновативен санариум, дизайнерски лакониум, екзотични приключенски душове, уникална снежна стая, леден фонтан и още много други. Интересен факт е, че немската компания Клафс, която е абсолютен лидер в световната спа индустрия, избра именно спа центъра на Кемпински Хотел Гранд Арена Банско за световната премиера на своята дизайнерска арома парна баня. Освен с модерното си оборудване, огромното разнообразие от сезонни процедури и автентични тайландски масажи, Kempinski The Spa е известен още с ексклузивните си козметични линии St. Barth с изцяло натурални съставки от знаменития Карибски остров Сен Бартелми и Arbū с 97% българско органично розово масло. В реномирания спа център гостите могат да се поглезят и с изключително популярната и предпочитана от бразилската футболна легенда Неймар - Normatec система за бързо възстановяване на крака след ски, джогинг и физическо натоварване. Любопитен факт е също, че от август месец посетителите имат уникалната възможност да видят на живо и да се докоснат до огромен Бразилски аметист, който още древните гърци вярвали, че има силно детоксикиращо действие и предпазва от негативна енергия. Полускъпоценният камък е изключително красив и се слива чудесно с изящния декор и релаксиращата атмосфера, която цари в целия спа център. „За нас е изключителна чест да бъдем отличени за „Най-добър спа център на хотел в България\". Наградата идва само няколко месеца след грандиозното му преобразяване. Това международно признание е изключително ценно за нас, защото отразява оценката на нашите гости за напълно обновения ни спа център. Радваме се, че сме успели да ги впечатлим и благодарим за гласуваното доверие. Наградата ни също така допринася за популяризирането на Банско не само като световноизвестен ски курорт, но и като целогодишна спа дестинация, коментира Наталия Каширская, генерален мениджър на \"Кемпински Хотел Гранд Арена Банско\". Световните спа награди донесоха успех на още няколко Кемпински хотела. Спа ценърът на Çırağan Palace Kempinski Istanbul спечели наградата за „Най-добър спа център на хотел в Европа\", както и за „Най-добър спа център на хотел в Турция\". Най-добър спа център на хотел в Йордания спечели пък спа центърът на Kempinski Hotel Ishtar Dead Sea. Още пет Kempinski The Spa грабнаха отличието за „Най-добър спа център на хотел за 2018 г.\", а именно спа центровете на Kempinski Hotel Fuzhou в Китай, Hotel Indonesia Kempinski Jakarta в Индонезия, Grand Hotel Kempinski Riga в Латвия, Kempinski Hotel Cathedral Square Vilnius в Литва и Kempinski Seychelles Resort Baie Lazare на Сейшелските острови.", "date": "2018.10.31", "title": "Избраха \"Най-добър спа център на хотел в България\""}
{"url": "http://standartnews.com/balgariya/krasimir_karakachanov_vmro_nikoga_ne_e_vzimala_pari_ot_dokumenti_za_grazhdanstvo-377269.html", "text": "ВМРО никога не е взимала пари от документи за българско гражданство, винаги сме защитавали каузата етническите българи от Македония, Молдова и Украйна да получават гражданство по облекчена процедура. Това обяви в предаването „Тази сутрин\" военният министър и лидер на ВМРО Красимир Каракачанов по повод обвиненията на журналиста и политик Велизар Енчев. Енчев обяви вчера, че за арестите в Агенцията за българи в чужбина по обвинение за търговия с българско гражданство политическа отговорност трябва да понесе Каракачанов. По думите му Агенцията за българите в чужбина е под надзора на Валери Симеонов (НФСБ), но от 2014 г. до момента за всички началници на агенцията е гарантирал Красимир Каракачанов (ВМРО). Велизар Енчев се позова и на сигнали, писано до институциите, от бившата директорка на Агенцията за българите в чужбина Катя Матева. Красимир Каракачанов призна, че е предложил арестувания и обвинен за корупция Петър Харалампиев за председателя на Агенцията за българите в чужбина. Признава също, че това може би е било грешка. Харалампиев е лидер на патриотично движение, което е в коалиция с Обединените патриоти, уточни вицепремиерът. Той определи като клевета и политическа атака твърденията на Енчев и Матева. По думите му Катя Матева е уволнена от министерство на правосъдието за стопиране на гражданство за етнически българи и приоритетно даване на гражданство на етнически турци. „Тя самоволно е прекратявала преписки. От 2016 година е имало разследване за това, после ДАНС ѝ отнемат достъпа до класифицирана информация. Политиката ѝ е била да спира македонците да получават българско гражданство и е пускала турски граждани да получат българско. Политиката ѝ е била национално предателство\", коментира Каракачанов. Според лидера на ВМРО до продаване на документи за гражданство се е стигнало именно заради факта, че Матева е усложнила процедурата за гражданство на етнически българи.", "date": "2018.10.31", "title": "Красимир Каракачанов: ВМРО никога не е взимала пари от документи за гражданство"}
{"url": "http://standartnews.com/balgariya/opozitsiyata_prepana_kvoruma_parlamentat_ne_uspya_da_zaraboti-377271.html", "text": "Парламентът не събра кворум, за да започне работа и при втория опит - в зала се регистрираха 116 народни представители, при необходими 121, предаде агенция „Фокус\". Опозицията препъна кворума - не се регистрираха народните представители от БСП и ДПС. Предстои преброяването на депутатите за третия пореден опит. Почивката от десет минути, дадена от председателя на НС Цвета Караянчева, изтече в 9.30. Последният опит за регистрация ще бъде след 10 минути. Това ще е трети опит. По програма депутатите трябва да започнат работа по второто четене на новия Закон за киберсигурността.", "date": "2018.10.31", "title": "Опозицията препъна кворума! Парламентът не успя да заработи"}
{"url": "http://standartnews.com/balgariya/ot_minus_7_do_25_gradusa__kakvo_vreme_ni_ochakva_prez_noemvri-377272.html", "text": "Най-ниските температури през ноември у нас ще бъдат между минус 7 и минус 2 градуса, по-високи по Черноморието, а най-високите ще са между 20 и 25 градуса, съобщи за БТА Красимир Стоев - синоптик в Националния институт по метеорология и хидрология. По думите му през ноември се очаква средната месечна температура да бъде над нормата, която за Северна България и Горнотракийската низина е между 5 и 8 градуса, за високите полета - между 3 и 5 градуса, по Черноморието и долината на река Струма - между 8 и 10 градуса, а в планинските райони е от минус 5 до 3 градуса. Месечната сума на валежите ще бъде под нормата, като до средата на месеца в повечето райони ще е без валежи. Месечната норма на валежите за по-голямата част от страната е между 40 и 70 литра на квадратен метър, а в южните и планинските райони - между 60 и 90 литра на квадратен метър. През първото десетдневие от ноември температурите ще бъдат по-високи от обичайните, въпреки че след 5 ноември постепенно ще се понижат, прогнозира Красимир Стоев. По думите му през повечето дни от десетдневието над по-голямата част от страната ще е предимно слънчево, на места в равнините преди обяд ще има ниска слоеста облачност или мъгла. Временни увеличения на облачността ще има около 8 ноември, когато на отделни места ще превали слаб дъжд. През второто десетдневие температурите ще бъдат близки до обичайните. В равнинната част от страната ще преобладава облачно и мъгливо време, на места с ръмежи. Повече слънчеви часове ще има в планинските райони, където и температурите ще бъдат по-високи. По-значителни увлечения на облачността и валежи от дъжд се очакват около 15 и 19 ноември, когато и температурите относително ще се понижат. През третото десетдневие на ноември се очаква увеличаване на динамиката на атмосферните процеси. Около 23 и 26 ноември, и в края на месеца през страната ще преминават атмосферни смущения и на много места ще има превалявания и понижение на температурите. Климатичната справка на НИМХ определя ноември като преходен месец между есента и зимата. Нощното изстиване на земната повърхност е значително и броят на дните с облачно и мъгливо време се увеличава. Намаляват спокойните есенни дни. Динамиката на атмосферните процеси се увеличава. Арктичният въздух по-често достига до Балканския полуостров и нерядко вали сняг. В същото време при топли средиземноморски нахлувания температурите са достигали до 27-30 градуса. Периодите със слънчево и топло време през ноември са наречени „циганско /сиромашко лято\", отбелязва синоптикът. Астрономическата справка показва, че в началото на ноември слънцето в София изгрява в 7 часа и залязва в 17 часа и 20 минути. Продължителността на деня е 10 часа и 20 минути. В края на месеца слънцето изгрява в 7 часа и 36 минути, и залязва в 16 часа и 54 минути. Продължителността на деня е 9 часа и 18 минути. Фазите на луната през месеца са: на 7 ноември е новолуние, на 15 ноември - първа четвърт, на 23 ноември - пълнолуние, а на 30 ноември е последна четвърт.", "date": "2018.10.31", "title": "От минус 7 до 25 градуса - какво време ни очаква през ноември?"}
{"url": "http://standartnews.com/balgariya/obshtinari_dobrovolno_sabraha_darva_za_ogrev_za_bolnitsa_-377273.html", "text": "Общинари от Неделино се включиха лично с доброволен труд и средства в добива на дърва, с които да се подсигури отоплението на болница „Проф. д-р Асен Шопов\" в Златоград. Идеята за благотворителната акция е на кмета на община Неделино Боян Кехайов, като към нея се присъединили кметове на населени места, общински служители и един общински съветник. Всички дружно се включили в добиването на 12 кубика дърва, от землище на Неделино и транспортирали до лечебното заведение в Златоград, което се явява и най-близкото такова за жителите на общината. „Знаем, че са необходими сериозно количество дърва за болницата в Златоград, с които да се отопляват през зимния сезон, решихме да помогнем с каквото можем, тъй като друга алтернатива за подсигуряване на топло там няма. Споделих идеята, която се хареса на колегите и те с удоволствие се включиха в нея\", коментира Кехайов. Той изрази готовност при нужда да добият още дърва и да ги транспортират до лечебното заведение.", "date": "2018.10.31", "title": "Общинари доброволно събраха дърва за огрев за болница"}
{"url": "http://standartnews.com/balgariya/bsp_postavi_uslovie_za_rabota_v_parlamenta__ostavkata_na_valeri_simeonov-377277.html", "text": "БСП е с условие за регистрация в началото на пленарните заседания - оставката на Валери Симеонов; ДПС отново настояват, че кворумът е ангажимент на управляващото мнозинство; от ГЕРБ препоръчаха хората да гледат, да видят кой идва на работа; за Волен Сидеров (\"Обединени патриоти\")  проблеми с кворума е имало и преди. Така представителите на политическите сили в Народното събрание коментираха пред журналисти ситуацията с регистрацията днес сутринта в началото на пленарното заседание. БСП няма да се регистрира за нито едно пленарно заседание, докато Валери Симеонов не подаде оставка, обяви Крум Зарков от левицата. Така социалистите се солидаризирали с искането на майките на деца с увреждания, чиито палатки все още са пред сградата на НС, вицепремиерът да бъде освободен от поста. Решението било взето снощи на заседание на парламентарната група и не било съгласувано с ДПС. Зарков заяви, че Симеонов отговаря и за Държавната агенция за българите в чужбина, където избухва поредният за това управляващо мнозинство корупционен скандал. Затова БСП настоява за дълбочинно разследване не само на конкретните заподозрени, но и на всички техни политически връзки и покровителства. На тази база ще бъде изработена и позицията на партията. Според Йордан Цонев (ДПС) мнозинството да си осигурява кворум, така каза г-н Борисов, не сме водили разговори с БСП. Дали причината да не се регистрират днес е Валери Симеонов - той отговори, че въпросът е риторичен. Тези, които настояват да се приемат бързо законите,   включително и за майките, загубиха един час на парламента, ще го прежалим, но хората да гледат, да видят кой работи и кой - не, поиска Тома Биков от ГЕРБ. Нямаме информация дали БСП и ДПС ще дойдат на работа, благодарим на Спас Панчев (нечленуващ в ПГ), че е дошъл на работа. Самият Панчев обясни, че задачата на депутатите е да работят, а не да стоят извън пленарната зала. По думите му, има много законодателна работа, ноември е важен, защото ще се гледа бюджетът. С моя глас днес има кворум, отбеляза той, но добави, че това не би било определящо, ако всички депутати на ГЕРБ и \"Обединени патриоти\" са били на мястото си. Председателят на ПГ \"Обединени патриоти\" Волен Сидеров по отношение на трудния кворум днес коментира, че това се е случвало и друг път.", "date": "2018.10.31", "title": "БСП постави условие за работа в парламента - оставката на Валери Симеонов"}
{"url": "http://standartnews.com/balgariya/dps_nastoyava_za_ostavkata_na_valeri_simeonov_i_zaradi_arestite_v_dabch-377278.html", "text": "ДПС настоява за оставката на Валери Симеонов и заради разкритията в Държавната агенция за българите в чужбина (ДАБЧ) от последните дни след акциите на специализираната прокуратура и на комисията за противодействие на корупцията. Това обявиха на брифинг в Народното събрание Хамид Хамид, зам.-председател на ПГ на ДПС, и Четин Казак, член на ръководството на движението. Настояваме за оставката на вицепремиера Валери Симеонов, трябва да се носи политическа отговорност за всички тези скандали, в нормалните държави ресорният вицепремиер, министър си подават оставките, обясни Хамид. ДПС винаги е било за това цялата истина и ако има подобни практики, те да бъдат разкрити, посочи Четин Казак. По думите му отговорността носят управляващите. Да обърнем внимание кой в правителството, към което принадлежи и ДАБЧ, носи персонална отговорност като вицепремиер, в чийто ресор е тази агенция - това е Валери Симеонов, поясни той. Случаят с агенцията бил още едно доказателство в подкрепа на твърденията на ДПС, че подобни хора нямат място в управлението на страната. Сега, след като и този скандал се разгоря, искаме да подчертаем - какъвто и друг подобен скандал да се разгори, а те станаха ежедневие, нищо не може да отклони вниманието на обществото от това, което направи Валери Симеонов само преди две седмици, от исканата му оставка не само от ДПС, но и от цялото българско демократично общество, категоричен беше Казак. Той припомни, че още през юни от ДПС са инициирали създаването на специална анкетна комисия заради публикации в чужди медии за неправомерни действия при предоставяне на българско гражданство. Тогава под инициативата са се подписали всички парламентарни групи без левицата, но все още този орган не е създаден. Защо - трябва да питате управляващите, най-вече от ГЕРБ, които ръководят дейността на НС, препоръча Четин Казак. Той подчерта, че в ДПС се надяват независимата прокуратура и компетентните органи да си свършат работата така, както законът повелява - да разкрият цялата обективна истина и ако има виновни лица, те да понесат своята отговорност.", "date": "2018.10.31", "title": "ДПС настоява за оставката на Валери Симеонов и заради арестите в ДАБЧ"}
{"url": "http://standartnews.com/balgariya/volya_otnovo_iska_krasimir_karakachanov_i_valeri_simeonov_van_ot_kabineta-377279.html", "text": "От \"Воля\" отново поискаха вицепремиерите от квотата на Обединените патриоти Красимир Каракачанов и Валери Симеонов да напуснат правителството. \"Двамата веднага да изчезват от правителството, на тяхно място да се намерят достойни българи, които да ги заместят\", заяви на брифинг в парламента лидерът на \"Воля\" Веселин Марешки. Повод за исканите оставки е случаят с Държавната агенция за българите в чужбина (ДАБЧ) и подозренията за корупционни практики при даването на българско гражданство. Агенцията е подчинена формално на Симеонов, но реално е контролирана от Каракачанов и ВМРО с персонални назначения през всички години, както се твърди от различни източници, каза Марешки. Той припомни, че в началото на този парламент, още миналата година, председателят на Парламентарната комисия по политиките за българите в чужбина Андон Дончев от \"Воля\" на брифинг е алармирал за множество сигнали относно работата на ДАБЧ. Тогава Каракачанов и ОП застанаха зад председателя на агенцията, а депутати от ОП поискаха оставката на Андон Дончев като председател на комисията, припомни Марешки. \"Докога дребните пионки и поставените лица ще изгарят? Готова ли е най-накрая правораздавателната система да стигне до главата? Каракачанов ли е всъщност шеф на тази организирана престъпна група? Ако е така, той защо не е арестуван?\", попита лидерът на \"Воля\". Ако обвиненията в публичното пространство към Каракачанов са клевети, защо той не е предприел действия да изчисти името си, попита още той. Фактът, че няма насрещни действия на правоохранителните органи срещу хората, които дават тези сигнали, за нас е доказателство, че това са истински факти и заради това ние искаме Каракачанов и Симеонов да си понесат политическата отговорност, каза още Марешки. В момента се вкарва един от най-богатите бюджети на България, с повишаване на приходите, огромни суми, с които ще бъдат дофинансирани различни сектори, което показва един добър темп на развитие на държавата, посочи Марешки. По думите му, това не означавало обаче, че трябва да се търпят хора, които се подиграват с българските майки, българите в чужбина. В този парламент няма да участваме в съставянето на никакво правителство, припомни позицията си Марешки. \"Воля\" не загрява за това управление, а за следващите парламентарни избори, на които ще се представим по-добре и ще покажем качества в управлението, допълни той. По отношение кворума в пленарна зала Марешки заяви, че \"Воля\" нямат ангажимент към осигуряването му и че заседанието днес е започнало благодарение на напусналия групата на БСП Спас Панчев.", "date": "2018.10.31", "title": "ВОЛЯ отново иска Красимир Каракачанов и Валери Симеонов вън от кабинета"}
{"url": "http://standartnews.com/balgariya/siderov_otseni_arestite_v_dabch_kato_politicheski_udar_varhu_vmro_i_tsyalata_koalitsiya_na_patriotite-377280.html", "text": "Председателят на ПГ \"Обединени патриоти\" и лидер на \"Атака\" Волен Сидеров коментира, че арестите в Държавната агенция за българите в чужбина (ДАБЧ) са политически удар върху ВМРО и по цялата коалиция на патриотите. \"Сега виждаме и удар по ВМРО, защото за мен това е политически удар, което става с агенцията\", посочи Сидеров пред журналисти в парламента. \"Ние сме се борили с г-н Каракачанов България да бъде правова държава, т.е. човек, когато бъде осъден от съда, и то на последна инстанция, тогава може да бъде определен като нарушил закона\", коментира той и уточни, че има предвид шефа на Държавната агенция за българите в чужбина. \"Но аз виждам и политически удар по цялата коалиция на патриотите, защото така, искайки оставката на един, на друг, се прави внушението, че управлението не е добро, не е стабилно, а всъщност няма основания да смятаме, че като цяло управлението не е стабилно\", каза Сидеров. Напротив - имаме подобрени икономически показатели, добави той. По думите му разклащането на управлението може да е цел само на такива кръгове, които искат нестабилност и хаос. Засега имаме действия на прокуратурата, разследвания, съдебен процес и тогава ще се види дали трябва някой да поеме отговорност, коментира Сидеров. Попитан дали още иска оставката на вицепремиера Валери Симеонов, който е негов партньор в коалицията \"Обединени патриоти\", Волен Сидеров коментира, че каквото е казал, го е казал и не го променя. \"Всяко твърдение си има своето точно място и точно време\", добави той. Сидеров посочи, че му е поискал оставката по съвсем друг случай - изказването му за майките на деца с увреждания, и там имало морално-етични оценки. На въпрос дали на последното събиране, образно казано, са \"заровили томахавките\", Сидеров посочи, че принципното отношение към управлението не се е променило и мандатът може и трябва да се изкара. \"Смятам, че могат да се направят полезни неща за България до края на мандата и предлагам да насочим поглед към тях\", добави той.", "date": "2018.10.31", "title": "Сидеров оцени арестите в ДАБЧ като политически удар върху ВМРО и цялата коалиция на патриотите"}
{"url": "http://standartnews.com/balgariya/knsb_predupredi_za_naprezhenie_ot_neravnoto_povishavane_za_zaplatite_v_byudzhetnata_sfera-377276.html", "text": "Неравномерното увеличение на парите за бюджетната сфера и за учителите ще създаде напрежение в някои системи, предупреди днес пред БНР вицепрезидентът на КНСБ д-р Иван Кокалов. За заетите в бюджетната сфера и за непедагогическия персонал ще бъде осигурен ръст на възнагражденията от 10 %, докато за учителите - 20 на сто. „Говоря за детските градини, примерно. Едни и същи хора, които работят с деца, ще получат 20%, а другите може и 10% да не получат\", каза той. В Здравната каса и НОИ също ще има сериозни разлики във възнагражденията заради вида на договора и правоотношенията между съответната институция и различните специалисти в нея, обясни Иван Кокалов. „Една част от  служителите са по служебни, друга – по трудови договори. И в една и съща стая има колеги, които поради тази разлика в назначаването за една и съща работа получават много големи разлики в заплащането и това създава напрежение\", посочи вицепрезидентът на КНСБ Иван Кокалов. Според него проектобюджетът за 2019 г. не е лош, но от средносрочната прогноза се вижда, че пак започваме да изоставаме от по-новите членки на ЕС в Централна Европа. По паритет на покупателната способност сме три пъти по-зле от стара Европа и около 1,5 път от новите членки на ЕС от Централна Европа, а бюджетът трябва да е стимул, за да ги достигнем, посочи Кокалов. КНСБ представя днес исканията си за по-справедливо разпределение на 10-процентното увеличение на възнагражденията в бюджетната сфера догодина.", "date": "2018.10.31", "title": "КНСБ предупреди за напрежение от неравното повишаване за заплатите в бюджетната сфера"}
{"url": "http://standartnews.com/balgariya/prezidentat_radev_aktsii_mnogo_no_prisadi_malko_v_balgariya-377281.html", "text": "Акции много, но присъди - малко в България. Рано е да давам оценки, това можем да направим, след като обвинението бъде успешно защитено в съда, каза пред репортери президентът Румен Радев, попитан как ще коментира скандала с Държавната агенция за българите в чужбина и подозренията, че вероятно там се е търгувало с българско гражданство. Но при всички положения, по думите му, разследването и пресичането на злоупотреби в изпълнителната власт, която разпределя и харчи публичния ресурс, е задължително условие за оздравяване на държавността. Попитан постъпвали ли са в президентската институция такива сигнали, тъй като част от администрацията на институцията има отношение към този процес, президентът каза, че са постъпили сигнали, които той е предал веднага в прокуратурата. На въпрос какви сигнали и за какво Радев посочи, че това е въпрос на следствието и не може да коментира. Всички сигнали са предадени на прокуратурата, имал съм разговори и с ДАНС, и с прокуратурата по този въпрос, каза президентът. Мисля, че цифрите, които са жизненоважни за българските граждани, не са в полза на управляващите, коментира Радев в отговор на въпрос, че премиерът е призовал критиците си да говорят с конкретни данни и цифри, и дали президентът може да посочи такива. \"Мисля, че самодоволството на фона на милионите бедни и унизени не е уместно. И преди да развява своя оптимизъм, нека правителството прочете демографските статистики, криминалните хроники, да се запознае с цифрите, които измерват стандарта и качество на живот в най-изостаналите държави от ЕС, които са далече преди нас\", каза Радев. На въпрос за арестите на олигарси президентът коментира, че за да има успешна борба срещу олигархията, трябва да имаме правоохранителни органи, които да не се влияят от политическата конюнктура, да бъдат подвластни единствено на закона и да навлизат и в икономическия и политическия периметър на управляващите. Държавният глава коментира темите във Военната академия \"Г. С. Раковски\", където участва в тържеството по случай завършването на \"Випуск Ботевски - II смяна\".", "date": "2018.10.31", "title": "Президентът Радев: Акции много, но присъди малко в България"}
{"url": "http://standartnews.com/balgariya/ban_se_vazmuti_ot_darzhavniya_byudzhet_zasyagasht_otdelyaneto_na_meteorolozite-377282.html", "text": "Със Закона за държавния бюджет не може да се отчуждава имущество, както това се предвижда да стане с Националния институт по метеорология и хидрология (НИМХ) в преходните и заключителните разпоредби на проекта на Закона за държавния бюджет за 2019 г. Това заяви на пресконференция председателят на Общото събрание (ОС) на БАН проф. Евелина Славчева. Според параграф 1, ал. първа, и параграф 3, ал. 1, от преходните и заключителните разпоредби на Закона за държавния бюджет НИМХ се изважда от БАН и \"се прикрепя\" към Министерството на образованието и науката изцяло - с имуществото и с архива, без забележки, че някои учени може да искат да останат в БАН, обяви председателят на БАН акад. Юлиан Ревалски. Ние сме против отделянето на НИМХ да стане чрез законов акт, а да се осъществи \"по нашите правила\", добави той. Против сме и срещу параграф 6, който противоречи на автономията на Академията и на Закона за БАН, посочи акад. Ревалски. С тези преходни и заключителни разпоредби в проекта на Закона за държавния бюджет се отнема имущество на БАН, което е противоконституционно, заяви заместник-председателят на БАН член-кореспондент Васил Николов. На въпрос, ако Законът за държавния бюджет се приеме в този вид за НИМХ, какво ще направят от БАН, проф. Евелина Славчева отговори, че \"има Конституционен съд\". Акад. Ревалски каза, че в споразумението, подписано с НИМХ на 18 септември, е казано, че въпросите с отделянето на института ще се решат от Общото събрание на БАН. От Академията сме взели решение да предоставим на НИМХ безвъзмездно за ползване за един дълъг период /за четири години/ имуществото, ще се направи инвентаризация и \"ще се види кое ще отиде към тях и кое ще остане в БАН\", заяви председателят на Академията. Проф. Славчева добави, че трябва да има списък, в който да се опише собствеността на отделните имоти и да се реши какво ще се случи с всеки от тях. Това е сериозна работа и тя изисква участието на експерти, на юристи и затова е този срок за имотите от четири години, добави тя. От БАН поставиха и въпроса за интелектуалната собственост на учените от НИМХ, които имат научни публикации, принадлежащи на авторите им, на организацията, в която работят, но и са собственост на Академията. Проф. Славчева каза, че ако останат преходните и заключителните разпоредби в проектобюджета, като краен вариант може да има и по-остри форми на протест, включително и улични протести и шествия. Бюджетът на БАН за 2019 г. се предвижда да е 94 милиона и 112 000 лева, съобщи акад. Ревалски и добави, че има и 10-процента за увеличаване на възнагражденията в Академията. За НИМХ не знаем какъв е предвиденият бюджет за 2019 г., тъй като той е в бюджета на МОН, каза акад. Ревалски. Той добави, че бюджетът на БАН за 2018 г. е 98 милиона лева.", "date": "2018.10.31", "title": "БАН се възмути от държавния бюджет, засягащ отделянето на метеоролозите"}
{"url": "http://standartnews.com/balgariya/darina_ne_beshe_shtastliva_razkaza_blizak_na_ubitata_mlada_zhena-377267.html", "text": "Близък до убитата млада жена - Ивайло Радев, коментира реакцията на таксиметровия шофьор, който е возил заподозреният за  двойното убийство в София на млада жена и нейното дете. Можеше детето сега да е живо. Не може да съдим този човек, защото при нападение всеки би реагиарал по различен начин. Нормално е да се стресира. Вчера се чувах постоянно с родителите на Дарина и след като се чухме отидох у тях. Те много не говориха, бяха като попарени, разказа близкият на убитата жена, посочи той пред Нова тв. Ако таксиметровият шофьор е съобщил веднага в полицията, е можело детенцето да е живо, коментира Ивайло Радев. Той заяви, че Дарина не му е споделяла за проблеми. Може би ги е таила в себе си, коментира той. Тя беше потисната жена, не беше щастлива, заяви той.", "date": "2018.10.31", "title": "Дарина не беше щастлива, разказа близък на убитата млада жена"}
{"url": "http://standartnews.com/balgariya/hubavoto_vreme_nad_stranata_mozhe_da_se_zadarzhi_do_15_noemvri-377254.html", "text": "Хубавото време над Балканите и България ще се запази и в следващите 7-10 дни, сочат средносрочните синоптични модели в края на октомври. Според тях това време може да се задържи до 15 ноември. Моделите, представени от Людмил Кържилов в „Дарик кафе\", показват дневни температури, поне до края на тази седмица, между 20 и 25 градуса, които са необичайно високи за ноември. В района на София температурите в близките 5-6 се очакват около 20-21 градуса, а в равнинните части на страната – Дунавската равнина, Източна Тракия – до 24-25 градуса. Тенденцията към края на седмицата и началото на следващата е постепенно понижение на максималните температури, но с не повече от 1-3 градуса. Времето ще е предимно с разкъсана облачност, в отделни периоди и с много слънце, но и с повече облаци в някои от дните. Не се очакват съществени валежи. Сухото време продължава, което е очевидна тенденция за втората половина на тази година. Страната ни ще остава встрани от активните процеси, които ще са на запад и север в Европа, а център на високо налягане над Европейска Русия ще поддържа у нас предимно сухо и сравнително топло време. В сутрешните часове не са изключени мъгли и ниска слоеста облачност в котловините и около водните басейни. На изток ще се усеща североизточен вятър.", "date": "2018.10.31", "title": "Хубавото време над страната може да се задържи до 15 ноември"}
{"url": "http://standartnews.com/balgariya/sadat_reshava_dnes_za_zadarzhanite_ot_agentsiyata_za_balgarite_v_chuzhbina-377260.html", "text": "Очаква се днес да бъдат гледани мерките за неотклонение на задържаните по скандала в Агенцията за българите в чужбина. Общо четирима души получиха обвинение след акция на специализираната прокуратура в понеделник, при която бяха задържани над 20 души за търговия с документи за българско гражданство. Обвиненията са за участие в организирана престъпна група и корупция. За ръководител на групата е обявен председателят на агенцията Петър Харалампиев, който беше задържан за 72 ч., изтичащи днес. Освен Харалампиев с обвинение е и главният секретар на агенцията Красимир Томов. Агенцията за българите в чужбина остана затворена и вчера.", "date": "2018.10.31", "title": "Съдът решава днес за задържаните от Агенцията за българите в чужбина"}
{"url": "http://standartnews.com/balgariya/ubietsat_ot_nadezhda__darina_prestana_da_mi_kazva_milo-377261.html", "text": "Дарина спря да ми вика: „Мило\". Говореше ми на цяло име, обръщаше се към мен с \"бе\". Това е написал 26-годишният охранител Викторио Александров в жалбата си за психически тормоз срещу Дарина Министерска (23 г.) 4 дни преди да я убие с два куршума в гърба. Трагедията се разигра в понеделник жилището им в \"Надежда\", където двойката живеела под наем на семейни начала с дъщеричката им Никол. Викторио и Дарина се скарали миналата седмица - 6 дни, след като празнували първия рожден ден на Никол. След като младият мъж убил приятелката си, избягал с детето. Похитил таксиметров шофьор и опирайки пистолет в главата му го карал да обикаля София. Стигнал до Горни Богров, където се скрил в храсталаци. Таксиджията Петьо Павлов отвел полицаите на мястото. Когато започнали претърсване, чули два изстрела. Викторио застрелял дъщеричката си в главата, след което пробвал да се самоубие, но куршумът само го одраскал. Странни лични отношения стоят зад кървавата баня в \"Надежда\". Викторио застрелва приятелката си и детето им Никол само шест дни, след като заедно с близки и приятели семейството отбелязва първия ден на прекрасната си дъщеря. Снимките във Фейсбук показват щастливата майка, която държи на ръцете си детето в края на партито. Двамата са заедно от година и половина. Разказите на съседите за младото семейство се разминават. Според едни тримата живели щастливо. Не са се лишавали от нищо, стандартът им на живот е бил над средния. Други разказват, че Викторио и Дарина имали проблеми, често чували скандали. 26-годишният мъж е подал сигнал срещу Дарина за психически тормоз, съобщи вчера директорът на СДВР старши комисар Ивайло Иванов. Имали са някакви проблеми в семейството, но нищо сериозно. Преди година също са се разделяли, обясни ст. Сигналът бил подаден миналата седмица. В жалбата си срещу Дарина Министерска Викторио се мотивирал: „Дарина спря да ми вика: „Мило\". Викторио описвал, че тя се обръщала към него с \"бе\", говорила му на цяло име, а това го травмирало. Жалбата е пусната в 5 районно в София, от където сигналът е препратен по компетентност във Второ РУ. По неофициална информация веднага след рождения ден на детето Викторио и Дарина се скарали сериозно, отношенията им се влошили и двамата се разделили. В четвъртък мъжът се изнесъл от общото им жилище, а на следващия ден пуснал жалбата. В същото време самата Дарина имала притеснения, че бившият й приятел може да й посегне или навреди. Затова през уикенда баща й спал при нея и детето в апартамента в \"Надежда\". Към момента няма данни за психическото състояние на Викторио Александров, каза още ст. комисар Иванов. Охранителят ще бъде разпитан, когато здравословното му състояние позволява това. Взета е кръвна проба на Викторио за алкохол и дрога, но експертизата все още не е готова.", "date": "2018.10.31", "title": "Убиецът от \"Надежда\":  Дарина престана да ми казва: \"Мило\""}
{"url": "http://standartnews.com/balgariya/burgas_s_plan_za_podvodni_atraktsii-377262.html", "text": "Подводните атракции ще са новият коз на Бургас за привличане на туристи. Откритият на 80 км от морския град гръцки търговски кораб на 2 400 годините ще е в центъра за развитието на подводната археология в България. Какви средства са необходими за проучването на напълно запазения античен плавателен съд ще обсъждат днес по време на дискусия на \"Стандарт\" в Морското казино представители на изпълнителната власт и археолози. Домакин на форума е община Бургас. Калин Димитров от Център по подводна археология в Созопол ще представи находката и резултатите от английско - българската експедиция, картографирала дъното на морето. По време форума ще бъде обсъдена възможността за създаване на музей на подводната археология. Дискусията ще начертае нови маршрути за културно-исторически туризъм, които да включват и последните археологически находки по Южното Черноморие. Преди броени дни в Ахтопол бе намерено най-голямото по обем и брой съкровище от монети и предмети. Дискусията се провежда в Деня на Черно море. С форума Бургас отбелязва 22 години от подписването на Стратегическия план за възстановяване и опазване на Черно море. Документът е парафиран от 6 държави -  България, Грузия, Румъния, Русия, Турция и Украйна. Експерти на министерствата на екологията и на здравеопазването ще представят мерките си за опазване на Черно море.", "date": "2018.10.31", "title": "Бургас с план за подводни атракции"}
{"url": "http://standartnews.com/balgariya/463_mln_pomosht_na__vinarite_za_godina-377263.html", "text": "Националната програма за подпомагане на лозаро – винарския сектор за периода 2014 – 2018 година завърши с рекордна стойност на изплатените средства за изминалите четири години, съобщиха от фонд \"Земеделие\". Процентът на реализация за финансовата 2018 г. е 91,38%. Изплатени са 46 335 143 лева по 280 заявления по сключени договори по мярка „Преструктуриране и конверсия на лозя\". Бюджетът по мярката за тази финансова година е в размер на  50 708 027 лева. Дейността, по която са одобрени най-голям брой проекти – 75, е презасаждане без промяна на местонахождението. Голям е интересът и към изграждането на системи за капково напояване, по която са одобрени 74 проекта. Подписани са 14 договора за противоерозионни съоръжения с оторизирана сума от над 5, 3 млн. лева. Мярката финансира инвестиции за преструктуриране и конверсия на лозовите масиви, свързани със засаждане на нови винени сортове, подобряване на методите и технологиите за управление на лозарското стопанство чрез създаване на капково напояване, изграждане на противоерозионни съоръжения и др. Постигнатите резултати са в следствие на сътрудничеството и работата по усъвършенстване на националната регулаторна рамка между компетентните институции, както и на оптимизиране на процесите по администриране на мерките по Националната програма за подпомагане на лозаро – винарския сектор, съобщиха от фонда. Мярката за „Преструктуриране и конверсия на лозя\" е изключително атрактивна за винопроизводителите, защото чрез нея те повишават своята конкурентоспособност. Подпомагат се собственици, арендатори или наематели на насаждения, които са регистрирани като лозарски стопанства. Мярката за преструктуриране за периода 2014-2018 г. разполагаше с бюджет от над близо 253, 216 млн. лв. (129, 469 млн. евро). За 2017 година са изплатени близо 43, 572 млн. лв., което е 86,70% усвояемост на средствата по бюджет, в размер над 50, 254 млн. лв. Преведените средства са по 221 заявления по сключени договори. За 2016 година са изплатени близо 42 млн. лв., което е 82,09% усвояемост на бюджета от близо 51 млн. лв. Платени са 199 заявления по сключени договори. За 2015 г. общо за страната са изплатени близо 39 млн. лв., което е 77,59% усвояемост. Платени са 121 заявления по сключени договори. За 2014 г. са изплатени над 32, 158 млн. лв. за 132 заявления по сключени договора. Усвояемостта на бюджета, който беше в размер на близо 51, 168 млн. лв., е 62,85%.", "date": "2018.10.31", "title": "46,3 млн. помощ на  винарите за година"}
