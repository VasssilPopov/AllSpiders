{"url": "https://standartnews.com/sport/martin-prodanov-finalist-na-evro-2019-396938.html", "text": "Големият син на Катя Дафовска - Мартин Проданов преодоля сериите и се класира за финала в бягането на 1500 метра на европейското първенство по лека атлетика за младежи под 23 години в Йевле (Швеция). Българинът записа 3 минути 47 секунди 37 стотни, като зае пето място в серията, но с времето си получи място за финала, където по право се класираха първите четирима. Проданов се движеше на последна позиция през по-голямата част от дистанцията, но 300 метра преди финала се придвижи напред, а в последните 100 метра спринтира страхотно и завърши с първите – Джейк Хейуърд (Великобритания) – 3:47.08 минути, Енрике Херерос (Испания) – 3:47.13 минути, Том Елмер (Швейцария) – 3:47.17 минути, Баптист Мишелер (Франция) – 3:47.26 минути и Пиерик Жостер-Монрозиер (Франция) – 3:47.37 минути. Финалът на дисциплината е на 13 юли в 18:20 часа (19:20 българско време).", "date": "2019.07.11", "title": "Мартин Проданов финалист на Евро 2019"}
{"url": "https://standartnews.com/kultura/restavrirat-shedovra-na-rembrand-noshchna-strazha-396857.html", "text": "Кралският музей в Амстердам започва най-мащабната реставрация на шедьовъра на Рембранд \"Нощна стража\" зад стъклена витрина в голямата галерия, пред погледа на посетителите, съобщи АФП. Реставрацията на огромната картина ще бъде предавана пряко по интернет. Проектът „Операция „Нощна стража“ струва няколко милиона евро. Става дума за „най-задълбочените изследвания и най-пълната реставрация на шедьовъра на Рембранд в историята“, заявиха от музея. Целта на проекта е шедьовърът, който привлича повече от два милиона посетители, да бъде запазен възможно най-добре. Картината, нарисувана е през 1642 г., не е реставрирана от 40 години Тя е с размери 4,5 м на 3,8 м, тежи 337 кг. Реставрацията може да продължи няколко години.", "date": "2019.07.11", "title": "Реставрират шедьовъра на Рембранд \"Нощна стража\""}
{"url": "https://www.standartnews.com/sport/martin-prodanov-finalist-na-evro-2019-396938.html", "text": "Големият син на Катя Дафовска - Мартин Проданов преодоля сериите и се класира за финала в бягането на 1500 метра на европейското първенство по лека атлетика за младежи под 23 години в Йевле (Швеция). Българинът записа 3 минути 47 секунди 37 стотни, като зае пето място в серията, но с времето си получи място за финала, където по право се класираха първите четирима. Проданов се движеше на последна позиция през по-голямата част от дистанцията, но 300 метра преди финала се придвижи напред, а в последните 100 метра спринтира страхотно и завърши с първите – Джейк Хейуърд (Великобритания) – 3:47.08 минути, Енрике Херерос (Испания) – 3:47.13 минути, Том Елмер (Швейцария) – 3:47.17 минути, Баптист Мишелер (Франция) – 3:47.26 минути и Пиерик Жостер-Монрозиер (Франция) – 3:47.37 минути. Финалът на дисциплината е на 13 юли в 18:20 часа (19:20 българско време).", "date": "2019.07.11", "title": "Мартин Проданов финалист на Евро 2019"}
{"url": "https://standartnews.com/sport/i-stefka-kostadinova-zhertva-na-falshivi-novini-396912.html", "text": "Председателят на Българския олимпийски комитет Стефка Костадинова е станала поредна жертва на фалшиви новини, обяви говорителят на БОК Тодор Шабански. Докато легендарната атлетка била на почивка в Гърция със семейството си, в родни медии се появила сензацията, че е приета по спешност в болница и оперирана. Световната рекордьорка в скока на височина не научила обаче директно за измамата. Първо се озадачила от обаждания по телефона от рода на „Как си? ... Ние сме с теб“ и подобни, които тя по принцип получава още от състезателка. \r\nСитуацията станала подозрителна, когато дошла втората вълна обаждания с послания като  „Ти си шампионка и победител и ще преодолееш всички изпитания...“ Накрая майката на звездата телефонирала разтревожена и я \r\nпризовала да не я лъже, че е в Гърция и да крие операцията. \r\nКостадинова не смята да опровергава и да отговаря на никого, защото според нея така така ще стане част от измамата. Според нея фалшивата новина е провокирана от големия шум, който се вдигна отново около нея в последните два месеца. Срещите на първата дама на родния спорт с Принц Албер, президента на МОК Томас Бах и церемониите с нейно участие на вторите Европейски игри в Минск са я направили перфектната мишена за измамниците. А голямото й разочарование е, че дори някои сериозни медии \r\nизненадващо са публикували лъжата „копи пейст“. \r\nВ същата ситуация изпадна наскоро и най-популярният българин Христо  Стоичков. Сайт за фалшиви новини съобщи, че той е получил инфаркт и се намира в кома в болницата в Маями. Нещо повече – лекарите почти не давали шанс да се събуди. Камата обаче веднага реагира смело и мощно в свой стил, като се пусна в мрежата с видео на което държи своята маркова \r\nракия „Номер 8“. Нещо повече Кавалера на „Златната топка“ добави и строфа: „За миокарда помисли и от ракийката на Бат Ицо си пийни!“ \r\nКостадинова призна, че също приела с насмешка фалшивата новина до момента, в който чула гласа на разтревожената си майка. И довери, че без да опровергава информацията официално някои интернет медии вече са заличили лъжата, след като разбрали, че са подведени. \r\nСпоред нея обаче след Стоичков и нея, тепърва спортните ни звезди ще \r\nминат по реда си през схемата на измамниците.", "date": "2019.07.11", "title": "И Стефка Костадинова жертва на фалшиви новини"}
{"url": "https://standartnews.com/sport/levski-zapochna-v-evropa-s-pobeda-396937.html", "text": "Левски започна с победа участието си в квалификациите за Лига Европа. \"Сините\" биха с 2:0 Ружомберок в Словакия. Головете вкараха Давиде Мариани (36) и Паулиньо (51). Реваншът е след седмица в София. Успехът е първи за Левски като гост на старт на евротурнирите от 2010-а година. Първият гол падна в 36-ата минута, когато Давиде Мариани засече топката с глава и прехвърли ефектно стража на Ружомберок, пращайки в екстаз близо 500-е фенове на \"сините\" на трибуните. В 51-ата пък шеметна контраатака беше завършена от Паулиньо, който на практика оформи крайния резултат в Северна Словакия. Интересен факт е, че \"сините\" не успяха да запишат нито една победа в контролните си срещи в Австрия, предвещаващи този мач, но още в първия си официален мач за Петър Хубчев отборът му взе комфортен евротурнирен успех. „Мисля, че бяхме по-добрият отбор. Мачът беше много тежък. Влязохме несигурни, смутени, но бяхме отбор. Това беше най-важното”, заяви след мача Петър Хубчев. - Съгласен съм, че разделихме полувремената. Вкарахме в точния момент втория гол, но за мен е важно, че всеки помага на другия. Разбира се, че имаме да подобряваме на този етап, но това е. Не само феновете, а и аз съм притеснен за селекцията. Постигнахме добър резултат, казвах им, че не трябва да се отпускаме и да получим „евтин” гол, но в никакъв случай мачът не е решен”. „Не знам какво очакваха словаците от нашата схема. Реагирахме на база това, което имаме, и което виждаме в опонента. Ако наистина е така, се радвам, че сме успели да ги изненадаме. Не ми харесва да ме питат за феновете. Отборите като ЦСКА и Левски са живи заради феновете. Който и да е пред вас, в съблекалнята – те ще са зад отбора. Имах предвид, че е неприятно, че няма да имаме публика на „Герена”, завърши треньорът на \"сините\".", "date": "2019.07.11", "title": "Левски започна в Европа с победа (обновена)"}
{"url": "https://standartnews.com/sport/khalep-sreshchu-serina-na-finala-na-uimbldn-396927.html", "text": "Седмата поставена в схемата Симона Халеп (Рум) за първи път в кариерата си се класира на финала на турнира от Големия шлем Уимбълдън. До днес бившата №1 в света не беше преминавала полуфиналите в Лондон. На полуфинала днес тя победи за 72 минути Елина Свитолина (Укр) с 6:1, 6:3. В другия полуфинал седемкратната шампионка Серина Уилямс победи Барбора Стрицова с 6:1, 6:2. За американката това ще е 11-и финал на Уимбълдън. Досега тя има 7 титли. Серина е спечелила и общо 23 титли от турнирите в Големия шлем. В мачовете с срещу Халеп американката има 9 победи от 10 срещи. Румънката спечели веднъж през 2014-а. Финалът е в събота и ще бъде предаван пряко по Евроспорт 2.", "date": "2019.07.11", "title": "Халеп срещу Серина на финала на Уимбълдън"}
{"url": "https://standartnews.com/biznes/imotniyat-pazar-stava-prozrachen-chrez-digitalizatsiya-396916.html", "text": "Необходима е дигитализация на имотния пазар у нас, което ще доведе до неговата прозрачност, и ще помогне на продавачи, купувачи и отдаващи под наем да се спасят от всякакъв вид измами и нечестна игра в търговията с имуществото. Това заяви Георги Павлов, основател на проптех общността в България. Според него, именно през технологиите минава прозрачността на имотния пазар у нас. „Да вземем примера с данъчните оценки – в България те се актуализират рядко и обичайно са много далеч от пазарната стойност на имотите. В София последните оценки са правени през 2009 г. Това ги прави нереални и създава предпоставки за злоупотреби”, коментира Павлов. Според него частната инициатива може да поеме функциите, за които публичните структури нямат механизми. „Богатството на българите е в имоти. А стойността на това богатство е не по-малко от 150 млрд. евро, макар и за това да липсват точни данни. Ако дори само 0.1% от тези пари – т.е. 150 млн. евро, се инвестират в технологични решения, на пазара ще настъпи огромна промяна. В рамките на следващите 2 до 5 години ще видим проекти, които не просто ще улеснят процеса по придобиване или продажба на имот. Те ще ни гарантират прозрачност, ценна информация за собствените ни домове, яснота за отговорностите на институциите и предприемачите, справедливо оценяване на имотите. Това ще ни помогне да поддържаме по-успешно имотите си и така да запазим стойността на богатството си”, казва Павлов. По думите му българите не разполагат с пълната информация за даден имот, бил той и собственият им: „Към момента, за да получим информация за собствения си апартамент, трябва буквално да обиколим няколко институции, което категорично не отговаря на ритъма на съвременния свят. Данъчната оценка, била тя и несъотносима към пазарната цена, се взема от общината на съответното населено място, кадастралната схема – от Агенцията по геодезия, картография и кадастър, архитектурна история – от НАГ, информация за тежестите на имота и други липсващи документи по отношение на смяна на собствеността – от имотния регистър. Това колко би струвал имотът ни можем да разберем също по трудния начин – пускайки го на пазара или да разчитаме на доверието, което имаме на брокера си”. Според Павлов технологиите биха подпомогнали тази информация да се унифицира, съответно пазарът у нас да бъде по-прозрачен. Проптех индустрията включва всички платформи, инструменти и софтуер, предназначени да подпомогнат дейностите, свързани с недвижими имоти – в т.ч. дизайн, дивелъпмънт, строителство, сделки, наеми, управление, оценки, маркетинг и инвестиции. „Моята цел като основател на проптех общността е до няколко години България да бъде мястото, което ще бъде източник на най-успешните и приложими проекти в тази сфера. Имотният пазар се преобръща и този път ние не бива да следваме вълната, а да я създаваме”, каза още Георги Павлов. Павлов даде пример с първи стартъпи у нас, които се опитват да автоматизират процеса на оценка на имотите. „Единият работи за оценка на жилищни имоти, а другият – за оценка на бизнес имоти“. В идеалния случай имот ще може да бъде продаден и за минути. „Защото ще има професионални компании, които ще ви предложат оферта за покупка незабавно, в момента, в който вие решите да го предложите, те вече ще имат приблизителна оценка на имота ви и ще ви направят предварителна оценка напълно автоматично. Това е въпрос на по-далечно бъдеще, но в рамките на нашия живот“, коментира Георги Павлов. Дистанционното подписване и одобрение на сделки с имоти е нещо, което задължително ще се случи, защото хората вече са супер мобилни, посочи експертът. Данъчната оценка също ще трябва да се прави от подходящ автоматичен софтуер, прогнозира Павлов. Проптех индустрията прави първи стъпки в България след динамичния си ръст в световен мащаб. У нас вече работят около 30 стартъп компании, чиято дейност е посветена на въвеждането на технологиите в традиционно консервативния в страната имотен пазар. „Инвестициите в проптех проекти в глобален мащаб нарастват близо 500 пъти за по-малко от 10 години. През 2018 година общият им обем достига 9.6 млрд. долара при 20 милиона за 2010 г. Тенденцията не е явление с временен характер – технологиите обхващат всички сфери на живота, а имотният пазар е един от най-големите, при това навсякъде по света. Затова и потенциалът за развитие е огромен”, казва Георги Павлов, основател на проптех общността в България. По думите му, най-базисната дефиниция на понятието „проптех” е „набор от технологии, които променят начина, по който хората купуват, продават, управляват имоти”. „Всъщност проптех може буквално да преобърне пазара – той започва от софтуер за домоуправители, какъвто вече има у нас, и който ще прекрати вечните конфликти на етажната собственост, и достигa до автоматична данъчна оценка на цели бизнес сгради. Работещият вече стартъп за домоуправители цели да внесе прозрачност при управлението на средствата и разпределението на отговорностите в сградата. Всеки живеещ в нея получава достъп до всички разходни документи и предприети ремонти или подобрения в реално време. Така се осъществява лесен контрол над разходваните средства – една от ключовите причини за конфликти между съседите”, казва Павлов.", "date": "2019.07.11", "title": "Имотният пазар става прозрачен чрез дигитализация"}
{"url": "https://standartnews.com/sport/pironkova-trenira-otnovo-v-plovdiv-396904.html", "text": "Полуфиналистката от тенис турнира Уимбълдън през 2010 година Цветана Пиронкова показа, че не е далече времето, когато може да се завърне на тенис корта. Пловдивчанката проведе днес тренировка в родния си Пловдив със своята бивша съотборничка за „Фед къп“ Диа Евтимова. Двете демонстрираха класа и добро настроение по време на заниманието, пише БНР. Пиронкова роди миналата година сина си Александър. На всички въпроси за своето бъдеще тя отговаря, че още не е взела решение дали да се завърне в професионалния тенис, или да развива своята фирма за облекло.", "date": "2019.07.11", "title": "Пиронкова тренира отново в Пловдив"}
{"url": "https://standartnews.com/sport/efbet-stana-generalen-sponsor-na-prva-liga-396906.html", "text": "Първа професионална футболна лига от днес официално вече има своя нов генерален спонсор. Това е компанията за спортни залози Efbet, която ще работи в сътрудничество с БФС и \"Футбол Про Медиа\", която притежава телевизионните права за излъчването на шампионата. В резултат на него за следващите 2 години футболен елит вече ще носи името - Efbet Лига. Новият генерален спонсор бе обявен в централата на БФС лично от управителя на \"Футбол Про Медиа\" Атанас Караиванов, маркетинг мениджъра на Efbet Емил Кънев и изпълнителния директор на БФС Борислав Попов. Тримата бяха категорични, че всичко се прави с цел осигуряването на допълнителни приходи на отборите от българския футболен елит и няма основания да се търси евентуален конфликт на интереси. „Футбол Про Медиа\" започна своята работа след една криза в първенството през ноември 2012 година. Имахме договор за 1 година, после друг за 3. Преминахме през доста трудни моменти, но мисля, че създадохме стабилност в отношенията с БФС и клубовете. Има и сигурност в плащанията. Има и нещо, което през годините липсваше – това бе генералният спонсор на първенството. Моите собственици винаги са настоявали за по-сериозни критерии. Винаги е имало интерес, но никога не е бил достатъчен”, заяви на пресконференцията Караиванов= - „Имам удоволствието да съобщя съвместно с БФС генералния спонсор на първенството и това е компанията Efbet. Реалното развитие на приходната част за клубовете в България се базират на телевизионните права и рекламата. За билетите не можем да отговаряме. Основният стълб, който липсваше в тази схема беше спонсорът. Сключваме договор за 2 години с Efbet за Първа професионална лига. Тя беше създадена след една криза в първенството, с идеята да се увеличат отборите от 9 на 14, промени се и форматът, който намирам за успешен... Доволни сме от броя мачове, който получаваме. Първенството е интересно и ни очаква голяма битка за титлата, а също и засилени отбори от гледна точка на управление и амбиции. Радвам се, че можем да направим нещо централизирано. Ще се опитаме изцяло с тяхна подкрепа и с тази на колегите от Нова Броудкастинг Груп да покажем нов външен вид на проекта, който да бъде по-хубав и по-продаваем.” „Не мисля, че има какъвто и да е конфликт на интереси. Не очаквам реакция, поне засега. Тази седмица се случи една добра развръзка (визира срещата на футболните босове с премиера Бойко Борисов – б.р.), не искам да се връщам назад. Всеки е наясно с ангажиментите, които има. Търсенето на подобни конфликти е напълно излишно. Във футбола трябва да бъдат доволни всички страни, защото се опитваме да осигурим стабилност. До този момент го постигаме. Наше право е да определим фирма за генерален спонсор, както ние не сме правили проблеми какви фирми се появяват по рекламите на стадионите. Трябва в най-близко време да се направи оценка на реалните приходи, които може да се получат от разпространението на мачовете. Така ще може да имаме реална представа за 2021 година. Не може да бъдем като в Турция или Румъния, но пък е много по-добре, в пъти по-добре от Хърватия, Сърбия и Македония, което пак е някакъв успех. Тук няма готови пари, а те се изработват от много хора и от много трудни моменти. Затова затваряме страницата с конфликта на интереси и гледаме какви са нашите реалности за това кой и какво може да направи за първенството ни.” „Като фирма искам да кажа, че навлизаме във финалните 2 години от договора си с БФС. Понеже се чуха разни числа, искам да кажа, че последният договор беше за 5 години и обща стойност 30 милиона лева. През последните две ще плащаме по 6,5 милиона лева, като 40 процента от сумата вече е преведена. Това е нашият максимум, ако някой може да направи повече, нека заповяда”, каза още Караиванов. В същия дух се изказа и директора по маркетинга в Efbet Емил Кънев. Той разкри, че и в други европейски страни съществува практиката компания за спортни залози да бъде генерален спонсор на местните футболни първенства. Кънев подчерта, че освен с чисто финансовия принос компанията ще се опита да придаде нов и по-привлекателен вид на продукта.  „Новото първенство ще се казва efbet Лига. Трябваше в кратки периоди да създадем лого, което да отговаря на нивото на футбола, а също и на европейските нива. Мисля, че се получи страхотно. Много е важно как изглежда един продукт. Ще работим с колегите за създаването на по-добра „шапка” на този продукт”, каза той. „Важно е средствата, които влагаме в такива начинания, да се изразходват по правилен начин. Спонсори сме на 10 отбора от efbet Лига, редица други от Втора Лига и Трета, а също така помагаме и на много тимове от окръжните групи. Из цялата страна има изключително много отбори, които имат нужда от помощ. Да се осигурява футболна екипировка не е по силите им. Знаете, партньори сме с Баскетболната и Волейболната федерация, с националния отбор по волейбол… Искаме да вървим нагоре, но това зависи и от управленските методи на клубовете.” „Смяната на името не е прецедент в Европа. Напълно нормално е да се смени името при наличието на генерален спонсор. В Румъния местния шампионат се казва Лига 1 Бетано. Там фирмата има връзки с отбора на Крайова. Не става дума за нещо скрито-покрито, нито че се намесват спортни залагания във футбола. Идеята е нашите средства да се разпределят между клубовете и да помогнат за развитието на спорта.” „За нас една от целите, които не са заложени, а се случват е, че когато станем спонсори на толкова много отбори, „дърпаме конците” и караме другите фирми да се включват. Надяваме се това да излезе извън областта на спортните залози и да „зариби” други компании. Българинът обича да гледа български футбол, според статистиките тези мачове са по-гледани дори от финал в Шампионската лига.” „Стремим се да опаковаме продукта, който да бъде грабващ за младите и като цяло обществото. Искаме да спомогнем визията да бъде по-добра, а също и с нашите послания в социалните мрежи. За съжаление големият проблем с посещаемостта по българските условия не зависи от нас. Знаете какви са условията на по-голямата част от съоръженията. Това, което можем да направим, е да влагаме едни средства, които клубовете да изхарчат по най-добрия начин.”", "date": "2019.07.11", "title": "Efbet стана генерален спонсор на първа лига"}
{"url": "https://standartnews.com/svyat/stepen-na-povishena-sigurnost-za-korabite-na-obedinenoto-kralstvo-396933.html", "text": "Министерството на транспорта на Обединеното кралство издаде насоки за поставяне на всички британски кораби в Ормузкия пролив в степен на \"повишена сигурност\" на фона на напрежението между Великобритания и Иран, съобщи в четвъртък телевизия Sky News, цитирайки свои източници от морската индустрия. Според един от източниците, британски плавателни съдове са били посъветвани да повишат сигурността и да внимават за ирански патрулни кораби, които \"са агресивни към тях\", докато другият източник отбеляза, че корабите са увеличили броя на наблюдателите на палубата и са започнали да се движат с по-бързи темпове при преминаване през Ормузкия пролив. Преди дни Иран обеща да предприеме ответни мерки, след като през миналата седмица Обединеното кралство задържа ирански петролен супертанкер край Гибралтар заради нарушения на санкциите на Европейския съюз срещу Сирия. По-рано днес пък редица медии, последвани от британски и американски официални представители, съобщиха, че иранските катери на Ислямската революционна гвардия са направили опит за задържане на британски танкер на компанията \"Бритиш Петролиум\".    ", "date": "2019.07.11", "title": "Степен  на \"повишена сигурност\" за корабите на Обединеното кралство"}
{"url": "https://standartnews.com/regionalni/skelet-na-zhena-ot-iii-vek-otkrit-v-plovdiv-396934.html", "text": "Ценни археологически находки са били открити при спасително археологическо проучване в Пловдив. Става дума за останки от римско жилище с глинен водопровод, както и скелет на жена на около 30-годишна възраст. Находките са открити в изключително малък периметър - около 5 кв.м., в зоната, в която през 2012 година бе намерено едно от най-старите изображения на Иисус Христос - стенописи в ранно-християнската гробница, която попада в периферията на Южния некропол на Филипопол и е датирана от началото на IV век. Впечатляващите стенописи в гробницата бяха открити при сходни условия със сегашната находка - изкопни дейности на EVN. Настоящите открития са направени отново при инвестиционно намерение на дружеството за прекарване на топловрод на прилежащата къща в строеж, която е архитектурно-строителен паметник на културата от ансамблово значение. При изкопните работи на кръстовището на ул. \"Г.М. Димитров\" и ул. \"Цар Асен\" е открит малък сектор от антична сграда и глинена тръба. До тях е разположен гроб с покритие от стреховидно поставени керемиди. В него са открити тленните останки на около 30-годишна жена. Всички артефакти, които подлежат на преместване са били извадени, като скелетът е даден за датиране в специализирана лаборатория. Останалата част от недвижимите находки е покрита, за да не бъде увредена от неблагоприятните метеорологични условия и в частност от дъжда. На този терен през Ранноримската епоха е имало жилищни квартали, наречени инсули, ограничен от улици, разказа пред наш репортер археологът Мая Мартинова, под чието ръководство се изпълнява обектът. През 172 г., по време на управлението на Марк Аврелий, южно от Форума се изгражда крепостна стена, която защитава част от града в низината. Инсулите, останали извън крепостните стени, постепенно се превръщат в некрополи. Затова върху останките на ранноримските къщи се откриват гробни съоръжения от III – IV в. сл. Хр. Предстои оглед от комисия към Министерството на културата за приемане на резултатите от теренното проучване, както и становище как да се процедира с археологията оттук насетне.", "date": "2019.07.11", "title": "Скелет на жена от III век открит в Пловдив"}
{"url": "https://standartnews.com/biznes/loznitsa-e-dolinata-na-malinite-396884.html", "text": "Министреството на земеделието отчита устойчив  ръст на площите с ягоди и малини у нас,като само през последната година те са се увеличили с 15 %. Лозница е долината на малините, защото в този край браншът се развива най-бързо. Това обяви министърът на земеделието, храните и горите Десислава Танева в Лозница, по време на фестивала на малината, който се провежда там. „Едно от предизвикателствата, които срещат производителите, е недостигът на работна ръка. Предстоят ни срещи с Министерството на труда и социалната политика, по време на които ще търсим решение и ще обсъждаме предложения от различни браншови организации в тази област“, обясни земеделският министър. Мерки за защита от градушки поискаха малинопроизводители и производители на ягоди от държавата. Ако при зърнените култури загубите от градушки в един декар площ възлизат на 400-600 лева, при ягодоплодните щетите достигат  1800-2500 лева, заяви председателят на Българската асоциция на малинопроизводителите и ягодоплодните у нас Божидар Петков. „Според международни прогнози природни явления от типа на градушките ще стават все по-интензивни на Балканския полуостров. Това прави още по-наложително изграждането на национална противоградна защита“, призна земеделският министър. Танева коментира, че от преди 3 години е започнало изготвянето на план за национална противоградна защита. Тогава  защитени са били 25% от земеделските площи. След навравените инвестиции от 13 милиона лева процентът вече е 30%. Предвижда се покритието над страната с противоракетни площадки да стигне 100%. Това обаче ще се случи на база споделено финансиране между държавата и земеделските производители. Танева обясни още, че фермерите ще могат да получават обезщетения за щети от градушки и от Европа, но за целта трябва да се обединят в сдружение, което да работи подобно на взаимоспомагателна каса, като формира фонд за обезщетение от климатични събития.  ", "date": "2019.07.11", "title": "Лозница е долината на малините"}
{"url": "https://standartnews.com/svyat/postavikha-diagnoza-na-merkel-396923.html", "text": "Германският канцлер Ангела Меркел вероятно има Паркинсон, съобщават световните осведомителни агенции, пише Блиц. \r\nСпоред медията от Федералната република неврологичното заболяване е причината за пристъпите на тремор, които през изминалия на най-малко три пъти са разтърсили шефката на правителството в Берлин. \r\nИзданието \"Велт\" лансира друга версия. Един от най-авторитетните вестници в Германия предположи, че разтреперването на Мерекел се дължи на преумора. \r\nНай-тиражираният таблоид във Федералната република \"Билд\" е поискал днес от правителството да разпространи официално информация за здравния статус на премиера. \r\nДруго германско издание - вестник \"Кьолнер Щат Анцайгер\" също призовава днес Меркел да обясни дали има здравословен проблем, предаде ДПА. \r\n\"На политиците не е забранено да се разболяват - те имат правото да се възстановяват и лекуват от изцеждащата енергията им отговорна работа. \r\nЕдна болест обаче се превръща в политически проблем, ако не може повече да се гарантира, че (политиците) са в състояние да изпълняват своите задължения с цялата си енергия\", пише германското издание. \r\n\"Много вероятно е в случая с Меркел да няма основания за безпокойство. Възможно е нейното (треперене) да е периодично и ограничено до моменти, когато тя стои изправена. Но може и да не е така. \r\nКанцлерката ще постъпи добре със самата себе си, ако прояви инициатива и обясни тези опасения. В противен случай тя няма да има свободата да стои настрана от този дебат\", коментира \"Кьолнер Щат Анцайгер\". \r\nМеркел и нейни говорители са заявявали, че канцлерът няма хронични заболявания.", "date": "2019.07.11", "title": "Поставиха диагноза на  Меркел"}
{"url": "https://standartnews.com/svyat/merkel-izslusha-khimna-sednala-396910.html", "text": "Канцлерът на Германия Ангела Меркел изслуша седнала химните на Германия и на Дания по време на срещата си с датския министър-председател Мете Фредериксен в Берлин, съобщава \"Ди Велт”. За трети път в рамките на три седмици германският канцлер получи пристъп на треперене по време на срещата си в Берлин с премиера на Финландия Анти Рине. Въпреки че продължи около минута, той беше по-силен от предишните. Изданието посочва, че пристъпите на треперене се появяват, когато Меркел трябва да стои права дълго време. По тази причина двете с 41-годишната Мете Фредериксен изслушаха седнали химните на двете държави, като протоколът е претърпял промяна по настояване на германския канцлер. Телевизионният канал N-tv излъчи кадри от срещата на Меркел с президента на Германия Франк-Валтер Щайнмайер, по време на която тя получи силен пристъп на тремор. В подобна ситуация изпада и на разговорите си с президента на Украйна Владимир Зеленски. Тогава канцлерът обясни състоянието си с обезводняване и заяви, че след като е пила вода, се е почувствала по-добре. ", "date": "2019.07.11", "title": "Меркел изслуша химна седнала"}
{"url": "https://standartnews.com/svyat/kamion-razsipa-pari-na-magistrala-396909.html", "text": "Брониран инкасаторски автомобил изсипа дъжд от долари на междущатската магистрала I-285 в Атланта, Джорджия, предизвиквайки истински хаос, съобщава WSB-TV. Десетки шофьори излезли от колите си, за да събират банкноти. Според полицията по неизвестни засега причини вратите на камиона се отворили внезапно по време на движение, пише Факти. По предварителна информация на шосето са се разпилели не по-малко от $175 000. Повечето събирачи на банкноти отпрашвали с \"реколтата\", макар че имало и хора, които връщали парите. От полицията напомнят на мародерите да върнат заграбеното, защото купюрите могат да бъдат проследени по серийния номер.", "date": "2019.07.11", "title": "Камион разсипа пари на магистрала"}
{"url": "https://standartnews.com/svyat/putin-gotov-za-pregovori-s-kiev-no-s-drug-kabinet-396926.html", "text": "Руският президент Владимир Путин заяви, че е готов да преговаря във всякакъв формат с новия президент на Украйна Володимир Зеленски за разрешаване на конфликта в Източна Украйна, но след съставяне на новото украинско правителство, предадоха Асошиейтед прес и ТАСС. \" \", каза Путин и допълни: \"Първо обаче този нормандски формат и среща на върха трябва да бъдат добре подготвени, което е очевидно, и второ, до голяма степен ще може да се обсъжда нещо след окончателното съставяне на украинското правителство и произвеждането на парламентарни избори в страната\". \"На трето място, не знам как ще реагират (на тази покана) останалите участници на предложения формат\", допълни руският президент. Путин направи това изявление в отговор на предложението на украинския президент Зеленски да се организират преговори с посредничеството на лидерите на САЩ, Великобритания, Франция и Германия. Новият украински президент, който встъпи в длъжност през май, обеща да сложи край на конфликта в Източна Украйна, отнел живота на повече от 13 000 души от 2014 г.  ", "date": "2019.07.11", "title": "Путин  готов за преговори с Киев, но с друг кабинет"}
{"url": "https://standartnews.com/svyat/samolet-se-razbi-v-tayland-396917.html", "text": "Учебно-тренировъчен самолет L-39 на военновъздушните сили на Тайланд се разби в провинция Чианг Май в северната част на страната. Единият пилот е загинал, а другият е ранен, съобщава РИА Новости. Самолетът, използван за обучение на летци-изтребители, изпълнявал учебен полет над планинските райони в провинцията, когато двигателят внезапно отказал. В момента на отказа на двигателя самолетът е летял на неголяма височина. Двамата пилоти, инструктор и курсант, е трябвало незабавно да катапултират. Единият е загинал след удар в дърво при скока с парашут. Вторият при приземяването си е получил сериозни травми, но е жив, информират от командването на военновъздушните сили на Тайланд.", "date": "2019.07.11", "title": "Самолет се разби в Тайланд"}
{"url": "https://standartnews.com/regionalni/sanktsionirat-brikel-za-zaprashavaneto-na-vzdukha-v-glbovo-396875.html", "text": "\r\n   Регионалната инспекция по околната среда и водите ще стартира административно-наказателна процедура срещу ТЕЦ \"Брикел\" заради допуснатото запрашаване на въздуха в Гълъбово и общината завчера. \"Операторът не е изпълнил задълженията си, съгласно комплексното разрешително, да уведомява компетентния орган при аварии или други замърсявания, както и да документира случаите на неорганизирани емисии и предприетите коригиращи мерки за ограничаване на образуването им\", аргументират санкцията от екоинспекцията. При проверката след множеството сигнали за мръсния въздух в Гълъбово е било установено, че оросителната система на депото за неопасни производствени отпадъци на най-модерната ТЕЦ в \"Марица-изток\" - американската AES - Гълъбово работи в нормален режим. \"Запрашаването на въздуха е било в резултат на неорганизирани емисии от депото\", заключават малко странно от РИОСВ.  \r\n  Заради променливата метеорологична обстановка е издадено и предписание за допълнително овлажняване на депото през следващите  и ежедневно докладване за изпълнението на предписаните мерки. \r\n  А за гълъбовци депото за отпадъчната сгур от ТЕЦ-а при производството на брикети си остава \"черното езеро\", което от години трови въздуха и прави живота на хората наистина черен.", "date": "2019.07.11", "title": "Глобяват Брикел за мръсния въздух в Гълъбово"}
{"url": "https://www.standartnews.com/sport/pironkova-trenira-otnovo-v-plovdiv-396904.html", "text": "Полуфиналистката от тенис турнира Уимбълдън през 2010 година Цветана Пиронкова показа, че не е далече времето, когато може да се завърне на тенис корта. Пловдивчанката проведе днес тренировка в родния си Пловдив със своята бивша съотборничка за „Фед къп“ Диа Евтимова. Двете демонстрираха класа и добро настроение по време на заниманието, пише БНР. Пиронкова роди миналата година сина си Александър. На всички въпроси за своето бъдеще тя отговаря, че още не е взела решение дали да се завърне в професионалния тенис, или да развива своята фирма за облекло.", "date": "2019.07.11", "title": "Пиронкова тренира отново в Пловдив"}
{"url": "https://standartnews.com/svyat/khimicheska-kastratsiya-na-pedofilite-i-v-ukrayna-396929.html", "text": "На извънредно заседание парламентът на Украйна прие закон за химическата кастрация на педофилите и създаване на публичен регистър, който ще съдържа данни за лицата, извършили сексуални престъпления спрямо непълнолетни. Решението е прието с гласовете на 247 депутати при необходими 226 гласа. Законът трябва да бъде подписан от президента на Украйна и ще влезе в сила един ден след неговото публикуване. В обяснителните бележки към документа се отбелязва, че през последните няколко месеца в Украйна са били изнасилени две деца, а единият от извършителите е бил осъждан три пъти за подобни престъпления. Украинското законодателство не предвижда доживотен затвор или лишаване от свобода за сексуални престъпления спрямо малолетни. Новият закон предвижда химическа кастрация за педофили и насилници, каквато се прилага в много европейски държави и в някои американски щати, както и публичен регистър на извършителите. Съгласно документа, принудителна химическа кастрация няма да се прилага спрямо лица, извършили престъпление преди 18-годишна възраст и спрямо такива над 65 години. Законът предвижда увеличаване на наказателната отговорност за изнасилване на непълнолетни.", "date": "2019.07.11", "title": "Химическа кастрация на педофилите и в Украйна"}
{"url": "https://standartnews.com/svyat/idil-zaplashva-erdogan-396928.html", "text": "Терористичната организация ИДИЛ заплаши турския президент Реджеп Тайип Ердоган във видеозапис, публикуван снощи, съобщава БГНЕС. „Хей, Ердоган, арогантен тиранин на Турция, не мисли, че мечовете на воините на халифата са далеч от теб“, казва боец на ИДИЛ на турски език, придружен от двама мъже, които държат автоматични пушки. Със закрити лица бойците се заклеват във вярност към лидера на ИДИЛ Абу Бакр ал Багдади във видето, на което се виждат знамето на джихадистите и ракетна установка на заден план. „Знай, че заставането редом с кръстоносците няма да ти помогне срещу воините на халифата“, заканват се бойците на Ердоган. Видеото е излъчено по-малко от три месеца, след като Ал Багдади се появи във видеоклип, държащ карта с надпис \"Вилает Турция\" (провинция Турция на арабски). Картата по това време означаваше, че се очаква ИДИЛ да атакува и да разшири операциите си в Турция. Последното голямо нападение на ИДИЛ в Турция бе през 2017 г., в навечерието на Нова година, в нощен клуб в Истанбул, в което бяха убити 39 души. На свой ред турските власти в рамките на нападение срещу джихадистите арестуваха през юни тази година 20 бойци, за които се твърдеше, че са планирали терористични атаки. \"ИДИЛ ще продължи да се бори, докато вярата на Аллах не завладее целия свят\", завършва мъжът във видеото, в което омаловажава американските операции срещу екстремистката мрежа в Сирия и Ирак.", "date": "2019.07.11", "title": "ИДИЛ  заплашва Ердоган"}
{"url": "https://www.standartnews.com/sport/efbet-stana-generalen-sponsor-na-prva-liga-396906.html", "text": "Първа професионална футболна лига от днес официално вече има своя нов генерален спонсор. Това е компанията за спортни залози Efbet, която ще работи в сътрудничество с БФС и \"Футбол Про Медиа\", която притежава телевизионните права за излъчването на шампионата. В резултат на него за следващите 2 години футболен елит вече ще носи името - Efbet Лига. Новият генерален спонсор бе обявен в централата на БФС лично от управителя на \"Футбол Про Медиа\" Атанас Караиванов, маркетинг мениджъра на Efbet Емил Кънев и изпълнителния директор на БФС Борислав Попов. Тримата бяха категорични, че всичко се прави с цел осигуряването на допълнителни приходи на отборите от българския футболен елит и няма основания да се търси евентуален конфликт на интереси. „Футбол Про Медиа\" започна своята работа след една криза в първенството през ноември 2012 година. Имахме договор за 1 година, после друг за 3. Преминахме през доста трудни моменти, но мисля, че създадохме стабилност в отношенията с БФС и клубовете. Има и сигурност в плащанията. Има и нещо, което през годините липсваше – това бе генералният спонсор на първенството. Моите собственици винаги са настоявали за по-сериозни критерии. Винаги е имало интерес, но никога не е бил достатъчен”, заяви на пресконференцията Караиванов= - „Имам удоволствието да съобщя съвместно с БФС генералния спонсор на първенството и това е компанията Efbet. Реалното развитие на приходната част за клубовете в България се базират на телевизионните права и рекламата. За билетите не можем да отговаряме. Основният стълб, който липсваше в тази схема беше спонсорът. Сключваме договор за 2 години с Efbet за Първа професионална лига. Тя беше създадена след една криза в първенството, с идеята да се увеличат отборите от 9 на 14, промени се и форматът, който намирам за успешен... Доволни сме от броя мачове, който получаваме. Първенството е интересно и ни очаква голяма битка за титлата, а също и засилени отбори от гледна точка на управление и амбиции. Радвам се, че можем да направим нещо централизирано. Ще се опитаме изцяло с тяхна подкрепа и с тази на колегите от Нова Броудкастинг Груп да покажем нов външен вид на проекта, който да бъде по-хубав и по-продаваем.” „Не мисля, че има какъвто и да е конфликт на интереси. Не очаквам реакция, поне засега. Тази седмица се случи една добра развръзка (визира срещата на футболните босове с премиера Бойко Борисов – б.р.), не искам да се връщам назад. Всеки е наясно с ангажиментите, които има. Търсенето на подобни конфликти е напълно излишно. Във футбола трябва да бъдат доволни всички страни, защото се опитваме да осигурим стабилност. До този момент го постигаме. Наше право е да определим фирма за генерален спонсор, както ние не сме правили проблеми какви фирми се появяват по рекламите на стадионите. Трябва в най-близко време да се направи оценка на реалните приходи, които може да се получат от разпространението на мачовете. Така ще може да имаме реална представа за 2021 година. Не може да бъдем като в Турция или Румъния, но пък е много по-добре, в пъти по-добре от Хърватия, Сърбия и Македония, което пак е някакъв успех. Тук няма готови пари, а те се изработват от много хора и от много трудни моменти. Затова затваряме страницата с конфликта на интереси и гледаме какви са нашите реалности за това кой и какво може да направи за първенството ни.” „Като фирма искам да кажа, че навлизаме във финалните 2 години от договора си с БФС. Понеже се чуха разни числа, искам да кажа, че последният договор беше за 5 години и обща стойност 30 милиона лева. През последните две ще плащаме по 6,5 милиона лева, като 40 процента от сумата вече е преведена. Това е нашият максимум, ако някой може да направи повече, нека заповяда”, каза още Караиванов. В същия дух се изказа и директора по маркетинга в Efbet Емил Кънев. Той разкри, че и в други европейски страни съществува практиката компания за спортни залози да бъде генерален спонсор на местните футболни първенства. Кънев подчерта, че освен с чисто финансовия принос компанията ще се опита да придаде нов и по-привлекателен вид на продукта.  „Новото първенство ще се казва efbet Лига. Трябваше в кратки периоди да създадем лого, което да отговаря на нивото на футбола, а също и на европейските нива. Мисля, че се получи страхотно. Много е важно как изглежда един продукт. Ще работим с колегите за създаването на по-добра „шапка” на този продукт”, каза той. „Важно е средствата, които влагаме в такива начинания, да се изразходват по правилен начин. Спонсори сме на 10 отбора от efbet Лига, редица други от Втора Лига и Трета, а също така помагаме и на много тимове от окръжните групи. Из цялата страна има изключително много отбори, които имат нужда от помощ. Да се осигурява футболна екипировка не е по силите им. Знаете, партньори сме с Баскетболната и Волейболната федерация, с националния отбор по волейбол… Искаме да вървим нагоре, но това зависи и от управленските методи на клубовете.” „Смяната на името не е прецедент в Европа. Напълно нормално е да се смени името при наличието на генерален спонсор. В Румъния местния шампионат се казва Лига 1 Бетано. Там фирмата има връзки с отбора на Крайова. Не става дума за нещо скрито-покрито, нито че се намесват спортни залагания във футбола. Идеята е нашите средства да се разпределят между клубовете и да помогнат за развитието на спорта.” „За нас една от целите, които не са заложени, а се случват е, че когато станем спонсори на толкова много отбори, „дърпаме конците” и караме другите фирми да се включват. Надяваме се това да излезе извън областта на спортните залози и да „зариби” други компании. Българинът обича да гледа български футбол, според статистиките тези мачове са по-гледани дори от финал в Шампионската лига.” „Стремим се да опаковаме продукта, който да бъде грабващ за младите и като цяло обществото. Искаме да спомогнем визията да бъде по-добра, а също и с нашите послания в социалните мрежи. За съжаление големият проблем с посещаемостта по българските условия не зависи от нас. Знаете какви са условията на по-голямата част от съоръженията. Това, което можем да направим, е да влагаме едни средства, които клубовете да изхарчат по най-добрия начин.”", "date": "2019.07.11", "title": "Efbet стана генерален спонсор на първа лига"}
{"url": "https://standartnews.com/regionalni/zapochvat-yavorovite-dni-v-pomorie-396881.html", "text": "Традиционните Яворови дни започват  днес в Поморие. Това е 61-то издание на очакваните поетични празници. \"През тази година се навършват 120 години от пристигането на поета в някогашното Анхиало\", припомнят още един празничен повод домакините.  По традиция старт на празнниците ще даде заупокойна молитва в храма „Свето Рождество Богородично“ в морския град. \r\n   Конференции, музика, изложби и театър включва програмата на трите празнични дни. Научна конференция „Яворов за и в Европа\", национална кръгла маса с участието на явороведите - проф. Михаил Неделчев, проф. Цветан Ракьовски, и проф. Димитър Михайлов“ и доц. д-р Елка Трайкова, спектакълът на Шуменския театър „Нирвана“, изложба на стари пощенски картички, свързани с градове, които са на море са част от проявите. \r\n  Два конкурса допълват празничата палитра - за рецитация на Яворови стихове и творчееки - за поезия. Новите си книги ще представят поетесата  Маргарита Петкова, обичаният поморийски автор Боян Чимов и изследователката Катя Зографова.", "date": "2019.07.11", "title": "Започват Яворовите дни в Поморие"}
{"url": "https://www.standartnews.com/sport/levski-zapochna-v-evropa-s-pobeda-396937.html", "text": "Левски започна с победа участието си в квалификациите за Лига Европа. \"Сините\" биха с 2:0 Ружомберок в Словакия. Головете вкараха Давиде Мариани (36) и Паулиньо (51). Реваншът е след седмица в София. Успехът е първи за Левски като гост на старт на евротурнирите от 2010-а година. Първият гол падна в 36-ата минута, когато Давиде Мариани засече топката с глава и прехвърли ефектно стража на Ружомберок, пращайки в екстаз близо 500-е фенове на \"сините\" на трибуните. В 51-ата пък шеметна контраатака беше завършена от Паулиньо, който на практика оформи крайния резултат в Северна Словакия. Интересен факт е, че \"сините\" не успяха да запишат нито една победа в контролните си срещи в Австрия, предвещаващи този мач, но още в първия си официален мач за Петър Хубчев отборът му взе комфортен евротурнирен успех. „Мисля, че бяхме по-добрият отбор. Мачът беше много тежък. Влязохме несигурни, смутени, но бяхме отбор. Това беше най-важното”, заяви след мача Петър Хубчев. - Съгласен съм, че разделихме полувремената. Вкарахме в точния момент втория гол, но за мен е важно, че всеки помага на другия. Разбира се, че имаме да подобряваме на този етап, но това е. Не само феновете, а и аз съм притеснен за селекцията. Постигнахме добър резултат, казвах им, че не трябва да се отпускаме и да получим „евтин” гол, но в никакъв случай мачът не е решен”. „Не знам какво очакваха словаците от нашата схема. Реагирахме на база това, което имаме, и което виждаме в опонента. Ако наистина е така, се радвам, че сме успели да ги изненадаме. Не ми харесва да ме питат за феновете. Отборите като ЦСКА и Левски са живи заради феновете. Който и да е пред вас, в съблекалнята – те ще са зад отбора. Имах предвид, че е неприятно, че няма да имаме публика на „Герена”, завърши треньорът на \"сините\".", "date": "2019.07.11", "title": "Левски започна в Европа с победа (обновена)"}
{"url": "https://standartnews.com/regionalni/relefna-karta-na-morskata-posreshcha-gostite-y-396898.html", "text": "На входа на Морската градина във Варна край Слънчевия часовник релефна карта с всички забележителности от историческото ядро на градината ще посреща жители и гости на Варна, дошли на разходка в парка, съобщават от общината. Картата включва 3D макетни изображения на 28 обекта и паметници на културата, разположени в и около Морската градина, сред които Алеята на възрожденците, Фестивалният и конгресен център, Природонаучният музей, Военноморският музей, Летният театър, Дворецът на културата и спорта, Обсерваторията, Делфинариумът, Зоологическата градина и други. Те са разположени върху специален постамент, на който има информация на български, на английски език. Използвана е и брайловата азбука в помощ на хората със зрителни увреждания, пише Топновини. Дейностите по поставянето й са съгласувани с Националния институт за паметници на културата и ще се извършат от 11 до 21 юли. Проектът е дело на Кристиян Иванов, студент по архитектура във Варненския свободен университет, и се финансира от фонд \"Култура\" към Община Варна, със средства от университета и лично от автора.", "date": "2019.07.11", "title": "Релефна карта на Морската градина посреща гостите й"}
{"url": "https://www.standartnews.com/sport/i-stefka-kostadinova-zhertva-na-falshivi-novini-396912.html", "text": "Председателят на Българския олимпийски комитет Стефка Костадинова е станала поредна жертва на фалшиви новини, обяви говорителят на БОК Тодор Шабански. Докато легендарната атлетка била на почивка в Гърция със семейството си, в родни медии се появила сензацията, че е приета по спешност в болница и оперирана. Световната рекордьорка в скока на височина не научила обаче директно за измамата. Първо се озадачила от обаждания по телефона от рода на „Как си? ... Ние сме с теб“ и подобни, които тя по принцип получава още от състезателка. \r\nСитуацията станала подозрителна, когато дошла втората вълна обаждания с послания като  „Ти си шампионка и победител и ще преодолееш всички изпитания...“ Накрая майката на звездата телефонирала разтревожена и я \r\nпризовала да не я лъже, че е в Гърция и да крие операцията. \r\nКостадинова не смята да опровергава и да отговаря на никого, защото според нея така така ще стане част от измамата. Според нея фалшивата новина е провокирана от големия шум, който се вдигна отново около нея в последните два месеца. Срещите на първата дама на родния спорт с Принц Албер, президента на МОК Томас Бах и церемониите с нейно участие на вторите Европейски игри в Минск са я направили перфектната мишена за измамниците. А голямото й разочарование е, че дори някои сериозни медии \r\nизненадващо са публикували лъжата „копи пейст“. \r\nВ същата ситуация изпадна наскоро и най-популярният българин Христо  Стоичков. Сайт за фалшиви новини съобщи, че той е получил инфаркт и се намира в кома в болницата в Маями. Нещо повече – лекарите почти не давали шанс да се събуди. Камата обаче веднага реагира смело и мощно в свой стил, като се пусна в мрежата с видео на което държи своята маркова \r\nракия „Номер 8“. Нещо повече Кавалера на „Златната топка“ добави и строфа: „За миокарда помисли и от ракийката на Бат Ицо си пийни!“ \r\nКостадинова призна, че също приела с насмешка фалшивата новина до момента, в който чула гласа на разтревожената си майка. И довери, че без да опровергава информацията официално някои интернет медии вече са заличили лъжата, след като разбрали, че са подведени. \r\nСпоред нея обаче след Стоичков и нея, тепърва спортните ни звезди ще \r\nминат по реда си през схемата на измамниците.", "date": "2019.07.11", "title": "И Стефка Костадинова жертва на фалшиви новини"}
{"url": "https://standartnews.com/regionalni/zabranata-za-kmpinguvane-v-tsarevo-ostava-396889.html", "text": "Хората, които къмпингуват на нерегламентирани места в черноморската община Царево, подлежат на санкции, съгласно новата наредба за обществения ред, приета от общинския съвет. Тя вече е в сила, след като от областната администрация в Бургас не е открила нарушения в нея, въпреки възраженията от гражданското сдружение „Да запазим Корал“. \r\n  Наредбата беше атакувана пред областния управител Вълчо Чолаков с мотиви, че нарушавала основни човешки права, забранявайки къмпингуването, както и не била спазена процедурата по обществено обсъждане. Правният екип на областната управа обаче не е открил подобни противоречия и смята, че община Царево има право да приеме подобна разпоредба.  \r\n  Както е известно, и парламентът повторни утвърди забраната за дивото къмпингуване като охвърли президентското вето, което съвпада с позицията на \"зелените\". \r\n ", "date": "2019.07.11", "title": "Забраната за къмпингуване в Царево остава"}
{"url": "https://www.standartnews.com/sport/khalep-sreshchu-serina-na-finala-na-uimbldn-396927.html", "text": "Седмата поставена в схемата Симона Халеп (Рум) за първи път в кариерата си се класира на финала на турнира от Големия шлем Уимбълдън. До днес бившата №1 в света не беше преминавала полуфиналите в Лондон. На полуфинала днес тя победи за 72 минути Елина Свитолина (Укр) с 6:1, 6:3. В другия полуфинал седемкратната шампионка Серина Уилямс победи Барбора Стрицова с 6:1, 6:2. За американката това ще е 11-и финал на Уимбълдън. Досега тя има 7 титли. Серина е спечелила и общо 23 титли от турнирите в Големия шлем. В мачовете с срещу Халеп американката има 9 победи от 10 срещи. Румънката спечели веднъж през 2014-а. Финалът е в събота и ще бъде предаван пряко по Евроспорт 2.", "date": "2019.07.11", "title": "Халеп срещу Серина на финала на Уимбълдън"}
{"url": "https://standartnews.com/regionalni/mazhoretki-i-gvardeytsi-ot-krdzhali-na-festival-v-khrvatiya-396911.html", "text": "За поредна година мажоретният състав към СУ „Отец Паисий” и гвардейският ученически отряд при Езикова гимназия „Христо Ботев” представиха отлично Кърджали на международна сцена. Този път  участваха във фестивала за танцово изкуство в градчето Сенж на остров Кърк в Хърватия в изключителна конкуренция с над 20 състава от 9 държави от Европа. През месец юли 100 възпитаници на Общински детски комплекс   Кърджали ще летуват в Кранево. Младите таланти са носители на различни награди от конкурси, фестивали и активно участват в публични изяви, организирани от община Кърджали. Творческата ваканция се организира от Националния дворец на децата „Хайде да творим заедно”. Още 120 деца ще бъдат безплатно на българското Черноморие. В Приморско  ще се включат в  ателиета „Таланти“ на международния лагер. На  почивка в Равда  през юни бяха деца от Центровете от семеен тип в Кърджали, а през месец май  50 деца от 4 до 8 клас гостуваха за три дни в побратимената на Кърджали община Одрин. Предстои през август кърджалийски ученици да заминат на скаутски лагер в Истанбул.", "date": "2019.07.11", "title": "Мажоретки и гвардейци от Кърджали на фестивал в  Хърватия"}
{"url": "https://standartnews.com/regionalni/pozhar-poglna-kshcha-v-shumenskoto-s-yankovo-396896.html", "text": "Младо семейство с дете остана без къща след пожар тази нощ в шуменското село Янково, община Смядово. Сигналът за възникналия пожар е бил  получен малко около 1,30 ч. след полунощ. За потушаването на огъня освен огнеборци от участъка в града пристигнал и противопожарен екип от Шумен. Те са гасили пламъците часове наред като са били изразходвани над 60 т вода. Запалената къща е била опожарена, но са били спасени две сгради в съседство. Причината за пожара се изяснява.  \r\n \"Огънят е унищожил цялата покъщнина на хората\", съобщи за Радио Шумен кметицата на Смядово Иванка Петрова. Тя обаче уточни, че изгорелият имот не е основно жилище на фамилията. Те имали апартамент и в Шумен. Съпругът бил ходжа на селото, а съпругата му - учителка. \r\nКметството било готов да помогне на пострадалото семейстов при нужда.  \r\nФото - Pixabay \r\n ", "date": "2019.07.11", "title": "Пожар погълна къща в шуменското с. Янково"}
{"url": "https://standartnews.com/regionalni/1016-izplniteli-na-tsrnogorskiya-sbor-396924.html", "text": "С научен форум утре ще бъде дадено началото на Църногорския събор “В сърцето на Граово”.  Събитието, което ще започне в 15:00 ч., е под патронажа на областния управител и с участието на главният редактор на в. „Стандарт” Славка Бозукова, като модератор.  В него ще се включат министърът на земеделието, храните и горите Десислава Танева, Негово преосвещенство Белоградчишки епископ Поликарп, председателят на КРИБ Перник Георги Милев, председателят на СБУ Янка Такева, главният изпълнителен директор на „ЛИДЛ България” Милена Драгийска, гл. ас. д-р Александър Долашки от Института по органична химия към БАН, водещата на „Беновска пита“ по „Канал 3” и собственик на радио К2 Илиана Беновска, директорът на БНР Светослав Костов, кметове от област Перник, медии.  В 17:45 часа в петък ще са традиционният водосвет за здраве във фиалата на манастирския комплекс и официалното откриване на Църногорския събор.  Точно в 18 ч. старт на празника дават граовската певица Сорина Богомилова и Иван Дяков. След тях на сцената ще се изяви Оркестър „Средец”. “Събитието, с което стартира Църногорския събор е форум, който задава и проправя значима регионална и национална идея. “Храната на бъдещето” е темата на колоквиума и чрез него ще бъдат представени желанията и намеренията, които имаме за собственото ни развитие и за начинът ни на живот сега, като основание за бъдещето. Ще дебатираме за биологичното и екологично земеделие в региона и страната, но заедно с това ще поставим акцент и върху вярата, като духовна храна, думите и новините, с които ежедневно се храним, образованието и научните достижения, които вече ни носят послания от бъдещето.”, сподели Ирена Соколова. 1016 изпълнители, от които 160 професионалисти и 856 любители, са заявилите участие във второто издание на Църногорския събор „В сърцето на Граово”, който ще се проведе от 12 до 14 юли край манастира „Св. Св. Безсребреници и Чудотворци Козма и Дамян”, село Гигинци, община Брезник.  Те са представители на 7 области – Перник, Благоевград, Кюстендил, София, Плевен, Смолян и Монтана и на 16 общини – Перник, Брезник, Радомир, Земен, Ковачевци, Кюстендил, Кнежа, София, Пловдив, Дупница, Сапарева баня, Невестино, Столична, Берковица, Самоков, Благоевград. На счената ще се качат 49 формации, дуети, квартети, разказвачи и много индивидуални изпълнители. Съботният ден ще започне със света литургия. От 10:00 до 19:00 ч. танцови и певчески състави от целия Югозапад ще се представят със свои изпълнения.  Интересните акценти в програмата са награждаването на представители на Обединени български животновъди от 16:00 ч., както и участията на гост-изпълнителите на сцената на събора - Ансамбъл „Родопа” от 12:00 ч., „Гласовете на Граово” - от 13:30 ч. и Берковската духова музика от 19:00 ч. В последния ден на Църногорския събор „В сърцето на Граово” (14 юли) присъстващите отново ще се насладят на фолклорното богатство и творчество на самодейните състави, колективи и групи от региона.  Гост-изпълнители на финала са ансамбъл „Тракия” – с концертно участие от 12:00 ч. и Румяна Попова – от 13:00 ч.  По време на събора гостите ще могат да посетят Алеята на манастирските производители, фермерския пазар, кътовете свързани със занаятите, с възстановката на българско село, хайдутството, български носии и облекла от различните етнографски области. За първи път на Църногорския събор ще бъде представена и уникалната Бусинска керамика, характерна за района на Трънско.  ", "date": "2019.07.11", "title": "1016 изпълнители на Църногорския събор"}
{"url": "https://standartnews.com/regionalni/157-dushi-s-patronazhna-grizha-v-krdzhali-396915.html", "text": "157 жители на община Кърджали - възрастни хора над 65 години с ограничения или в невъзможност за самообслужване, хора с увреждания и техните семейства са  обхванати  в проект за патронажна грижа. „Целта е подобряване качеството  им на живот и достъпа до здравно-социални услуги в домашна среда”,  обясни зам.-кметът Веселина Тихомирова. Те ще получават почасови мобилни интегрирани здравно-социални услуги и психологическа подкрепа в домашна среда. Реализирането на проекта ще допринесе за обогатяване на патронажната грижа чрез разкриването и на нови здравно-социални услуги.  Ще бъде проведено и  обучение на персонала, който ще се грижи за възрастните хора над 65 години с ограничения или в невъзможност за самообслужване, както за хората с увреждания и техните семейства. Проектът  е с продължителност 18 месеца и е на стойност близо 400 хил.лв.", "date": "2019.07.11", "title": "157 души с патронажна грижа в Кърджали"}
