{"url": "http://standartnews.com/lyubopitno/veche_mozhete_da_rabotite_v_gugal_epal_i_ay_bi_em_bez_diploma-377064.html", "text": "Големите технологични гиганти \"Гугъл\", \"Епъл\" и \"Ай Би Ем\" попаднаха в списъка на компаниите, които вече няма да изискват диплома при кандидатстване за работа, пише \"Индипендънт\". Все повече и повече компании, особено в Силиконовата долина, осъзнават, че изискването за диплома е остаряло и не гарантира успех на отделните работници. Вместо това все повече корпорации осъзнават, че личният опит и качества са много по-ценни и именно те правят един служител успешен. Статистики и тестове на \"Гугъл\" през последните години показват, че оценките на тестове и препоръки от колежи или университети не оказват никакво влияние върху бъдещото представяне на служителите им. В \"Ай Би Ем\" 15% от наетите в Съединените щати служители нямат дипломи от колеж. \"Обучителни курсове и работен опит изглеждат като много по-добър избор и дават по-добри резултати в дългосрочен план, особено в технологичната сфера\", коментира изпълнителният директор на компанията Джини Ромети. Въпреки това анализатори посочват, че това може да важи в технологичната сфера, но не и за всяка друга специалност.", "date": "2018.10.25", "title": "Вече можете да работите в “Гугъл”, “Епъл” и “Ай Би Ем” без диплома"}
{"url": "http://standartnews.com/mneniya/svetat_ne_e_gotov_za_nova_kriza-377082.html", "text": "Според статистиката на БНБ, депозитите на домакинствата са близо 50 млрд. лева, но нарастват за година само със 7,3%, докато кредитите към домакинствата са стигнали 21,5 милиарда лева, но пък са нараснали с 9,7% за година. Елементарна математика - 50 минус 21,5 прави 28,5, т.е. домакинствата имат в банките 28,5 милиарда лева повече, отколкото са взели назаем. Банките дължат на домакинствата 28,5 милиарда лева. Миналата година по това време депозитите на домакинствата са били 46,5 милиарда лева, т.е. нарастването им за една година е с около 3,5 милиарда лева. Кредитите за домакинствата са били 19,5 милиарда лева, сега са 21, 5 милиарда, т.е. са нараснали с 2 милиарда лева. За една година абсолютните цифри на депозити на домакинства в банките са се увеличили с 3,5 милиарда лева, а кредитите на банките за домакинствата са се увеличили с 2,5 милиарда лева. Повод ли е това за притеснение? Да, ръстът на депозитите е 9,7%, а на кредитите - 7,3%, но сумите са Аз лично не бих умрял от притеснение. Едно нещо обаче е сигурно. Световната икономика има сериозно структурно предизвикателство по две причини. Първо, след по-сериозна рецесия, каквато беше през 2007 г. до средата на 2009 г. в света като цяло, и то свързана с много сериозна финансова криза, обикновено в историята се преминава през период на намаляване на дълговото бреме за всички стопански деятели - публични, частни, домакинства, фирми и т.н. И когато това изчистване се случи, следва доста бърз растеж във фазата на бум на бизнес цикъла. Последните 10 години са уникални с две неща в историята на човешките опити с бизнесцикъла, а именно - не се намали дълговото бреме, напротив, увеличи се. Основна причина за това беше изключително агресивният подход на централните банки в никакъв случай да не настане изчистване на дългове, което най-често се случва през минаване през несъстоятелности, забавяне на стопанската дейност, увеличаване на безработицата и т.н. Те не го допуснаха това - с количествени улеснения в Америка, с дългосрочни програми за изкупуване на ценни книжа в Европа, и в Япония, и във Великобритания. И втората точка е, че възстановяването на икономическата активност беше безпрецедентно ниско. Говорим за връхни стойности на растежа на световната икономика по време на възстановяването, които през минали времена щяха да се броят за проблемно ниски, дори в нормална бизнесконюнктура. Т.е Не се знае какво ще се случи, когато неизбежно дойде влошаването на стопанската конюнктура. А то неминуемо ще дойде, само можем да се молим да не е скоро. Тогава изведнъж светът ще се намери в ситуация, в която дъговото бреме е изключително високо, то никога не беше коригирано, възстановяването не беше бързо. Т.е. светът не е готов да поеме удара толкова добре, колкото в предходни условия. И към всичко това имаме факта, че централните банки имат много по-малко пространство за улеснение, за сваляне на лихвени проценти, отколкото преди. Сега се говори: о, ужас, Америка е вдигнала  основния си лихвен процент на 3 % годишно - едно време това беше дъното на кризата, дотам падаше лихвеният процент. А сега много хора говорят, че световната икономика е достигнала пик на бизнес цикъла, а той още не се е вдигнал дотам. Тя няма накъде да сваля, тя и да свали от 3 на 0 процента, никой няма да разбере за това като улеснение и облекчение. А за Европейската централна банка да не говорим, тя дори не е започнала да повишава. Поради което централните банки няма да могат да поемат голямата част от удара и съответно нервността на много хора по този повод звучи оправдана. Не бих бил толкова сигурен, че непременно така ще се случи, но подобен катастрофичен сценарий не може да бъде изключен.", "date": "2018.10.25", "title": "Светът не е готов за нова криза"}
{"url": "http://standartnews.com/mneniya/karakachanov_i_simeonov__da_si_hodyat_v_tandem-377054.html", "text": "- Извинението е твърде закъсняло. Симеонов закъснява и с оставката си, която рано или късно ще е факт. Преди година и половина, в началото на мандата, \"Воля\" подкрепи правителството, но аз гласувах знаково против. Това беше сигнал срещу конкретни имена в кабинета, а именно на Красимир Каракачанов и на Валери Симеонов. Още тогава говорих, че двамата не са никакви патриоти, че единственото, което ги свързва е далаверата във властта. Думите ми за пореден път се потвърдиха. Докато всички осъждат поведението на Валери Симеонов, единствен Каракачанов най-безсрамно го подкрепи в битката му срещу майките на деца с увреждания. Затова ние ги разглеждаме в тандем и искаме оставката и на двамата. Явно това е ходът, който им остава – да се крепят взаимно, за да не паднат от постовете си. Но не си дават сметка, че с това си поведение взаимно се дърпат надолу. Бих се учудил ако все още има хора, които да направят същата грешка и да гласуват отново за тях. С действията си двамата вицепремиери отвратиха българския народ. - Никой няма право да се държи по този начин не само с майките на деца с увреждания, но и с родителите, които имат щастието да отглеждат здрави деца. Той не може да обижда нито една жена, която е станала майка и нито едно дете в тази държава. Всички те - за мен са нещо свято. Възпитаван съм да уважавам хората, особено слабите и беззащитните. Още от малък майка ми ми казваше като видя човек с бастун или в инвалидна количка да правя път, да проявявам съчувствие и да помагам. За съжаление станахме свидетели на едно уродливо и извратено поведение. Самият вицепремиер го чух да пита репортерите: „Вие за изрод ли ме смятате?\".  Така че няма как да употребявам по-меки думи. Ние заставаме зад искането на българите тези хора да си подадат оставките. - В началото на мандата те ни убедиха, че коалицията се прави на базата на една програма за просперитет на България, за справяне с демографската криза, за високи доходи, за справедливост, за полицай във всяко село, за 300 лева пенсия. Програмата беше конструкцията на правителството.  Година и половина по-късно вицепремиерът Каракачанов казва, че досега нищо не са направили, че е крайно време да спрат да се карат, а да работят. Питам ги-сега ли се сетихте? Мандатът ще свърши, те още не са започнали да изпълняват обещанията си! При това положение управляващите трябва да излязат пред хората и да кажат, че коалиционната програма няма никакво значение и че оставането във властта на Каракачанов и Симеонов е най-важното. Ето защо се обърнах към ГЕРБ да слязат на земята, да си вземат поука и да направят необходимото, за да живее българският народ достойно. Колкото по-бързо тези двамата си отидат в тандем, толкова повече правителството има шанс да си изкара мандата. - Това е нелепа опорна точка и не може да бъде основната цел на нито едно управление. Целта трябва да бъде просперитетът на българския народ, развитието, благоденствието. А не кое да е името в кабинета. Въпросът е кой какво ще свърши когато е на власт. Затова казвам, че ние бяхме подведени, че конструкцията на правителството е една хубава програма. В този смисъл нима няма достойни хора в НФСБ и ВМРО, които да застанат на тези постове и реално да свършат нещо добро за хората? И защо, ако тези двамата правилно бъдат изхвърлени от властта, трябва да се срути правителството? Партиите няма ли да продължат да подкрепят програмата си?! От друга страна не веднъж съм казвал, че Каракачанов е троянският кон на ДПС. Както ни заплашва, че смяната на Симеонов ще върне БСП и ДПС на власт, така води преговори с тях за следваща коалиция. Ето това е отвратително политическо двуличие, което не можем да търпим. Същите са и БСП – говорят за предсрочни избори, но не са искрени, защото изобщо не са готови. - Не знам за кой път трябва да го кажа –  ние няма да участваме управлението в рамките на този парламент. \"Воля\" е дългосрочен проект, а не еднодневка. \"Воля\" е една от партиите, които са имали куража да се явят самостоятелно на избори и да получат одобрението на  гласоподавателите – със собствена визия и със собствено лице. За разлика от НФСБ и ВМРО – те са единствените в това Народно събрание, които никога не са участвали сами в избори. Не са имали тази смелост. Така че на вицепремиера Каракачанов ще му кажа – не всички са уродливи кариеристи, които са готови да поставят на изпитание стабилността на държавата и интересите на българския народ, само и само да се задържат на постовете си. Знаете ли какво ми разказват истински войводи от ВМРО? Още от времето на Иван Костов Каракачанов е бленувал да оглави Министерството на отбраната и като са го питали защо точно него, той недвусмислено е дал да се разбере, че го привличат „сладките\" сделки – военните имоти, сега изтребителите.  Това ли трябва да търпим – да си изпълнява детската мечта?! Ако наистина програмата на правителството е силна и по-важна от отделни личности, ОП трябва да оттеглят Каракачанов и Симеонов. Кабинетът трябва да продължи да я изпълнява, за да може в края на мандата да се гордее с резултатите, а не да се срамува, че не е реагирал адекватно, когато тези двамата са обиждали българския народ. Ако те им простят, ние няма да ги оставим на мира, ще използваме всеки ден, за да им припомняме гафовете и да им търсим отговорност. Давате ли си сметка, че когато Борисов пътува в чужбина, което му се случва често, тези двамата го заместват като премиер? Това ли са най-подходящите хора, които да представляват и да управляват България? Нашият отговор е – не.", "date": "2018.10.25", "title": "Каракачанов и Симеонов  да си ходят в тандем"}
{"url": "http://standartnews.com/mneniya/eksperti_a_ne_chinovnitsi_da_kontrolirat_bolnitsite-377052.html", "text": "Бъдещето ще покаже какво ще се случи с Агенцията по медицински надзор. Не смятам обаче, че дали под нейната шапка ще бъдат трансплантациите е толкова важно. Същественото е тази бъдеща агенция наистина да упражнява контрол. Но за да го направи, първо трябва да се изработят индикатори за качество, каквито има в Европа и в света. За да може контролът да не е за някоя запетайка в документ, а за медицинските дейности и резултатите от тях. Докато не се приемат тези индикатори за качество, няма значение как ще се казва органът за контрол. Второ, контролът на качеството може да се осъществи само от експерти във всяка една област. Не може да се осъществява от администратори, защото те не разбират правилата за добра медицинска практика. Както има заклети счетоводители и одитори, така трябва да има заклети експерти в областта на сърдечно-съдовите, ендокринните, белодробните заболявания, гастроентерологията и т.н. Тази функция може да се изпълнява само от лекарското съсловие и специално от научните дружества. Крайно време е да приемем европейските медицински стандарти. Стига приказки от рода: \"Ще видите как те не са приложими при български условия, понеже парите са малко\". Това абсолютно не е вярно, това е бягство от отговорност и от възможността за контрол. Подобни тези ги развиват хора от гилдията, които не искат да бъдат контролирани. Същото се отнася и по отношение на правилата за добра медицинска практика. Защото там е записано подробно и ясно всичко. Примерно, в областта на сърдечно-съдовите заболявания - не да се сложи стенд, а да се оперира, или обратното, според конкретния случай. Това е подходът, за да може тази бъдеща агенция за медицински надзор да бъде изпълнена със съдържание. Иначе, ако не се приемат правилата за добра медицинска практика и стандартите, нищо не може да се направи. Въвеждането на индикатори за оценка на качеството на лечебната дейност е задължително не само за болничната, а и за извънболничната помощ. През 2002-2003 година бяхме въвели в Здравната каса такъв индикатор - оценка за качеството. И тогава имаше и санкции, и  стимули И това беше само за общопрактикуващи и специалисти от извънболничната помощ. Имаше индикатори тогава колко пъти даденият пациент е минал профилактични прегледи, съответно колко пъти е хоспитализиран. И имаше ефект. Няма ли контрол, нищо няма да стане. Как да има класации на болниците, като няма контрол? Две неща са много важни - контролът и равнопоставеността на собствеността, както е по Конституция. Защото сега няма равнопоставеност между държавните и общински болници от една страна, и частните клиники от друга. Защото в частните болници се плаща за какво ли не без да е ясно защо и как. Те не правят процедури по закона за обществените  поръчки. А това вече е нелоялна конкуренцията.  Трябва да се направи така, че да бъдат равнопоставени всички болници. И когато има такава възможност за оценка на качеството, тогава може да има класация и да се знае, че тази болница, въз основа на обективни показатели, е по-добра от другата. И вече оттук-нататък следва там, където не се отговаря на изискванията, дейността да се прекратява за 1,2 или 3 месеца, докато се направят нужните промени в организацията. За да може след това да се дава по-високо качество за пациентите. Защото в края на краищата българинът не е втора ръка човек. Той също има право и заслужава да получи добро качество на медицинското си обслужване.", "date": "2018.10.25", "title": "Експерти, а не чиновници, да контролират болниците"}
{"url": "http://standartnews.com/mneniya/bez_svobodna_tsarkva__nyama_svobodna_darzhava-377053.html", "text": "  От историческия цивилизационен избор, направен преди повече от хиляда години от св. благоверен цар Борис Михаил Покръстител и утвърден през столетията в лицето на множество български държавници, българският народ и държава възприема спасителната Христова вяра, кръщава се в купела на св. Православие, става пълноправен член на европейското християнско семейство. Наследници на културните и националните плодове на нашата Родина, утвърдила се като „държава на Духа\", сме всички ние. Като истински наследници на това драгоценно богатство, ние сме призвани да го пазим, защитаваме и развиваме, както са го пазили нашите предци. Те са знаели добре, че главният фактор за да има Българска държава, е била и е преди всичко Българската църква. Затова нашите държавници са се стремели да развиват отношения между Църквата и държавата, основани на взаимно почитане, на закрила на правата на Църквата като гарант за националната сигурност и просперитет, на истинска симфония в отношенията между тях. В съответствие с българската Конституция през 2002 г. беше приет нов демократичен Закон за вероизповеданията, по който вече повече от едно десетилетие и половина се развиват успешно и градивно на демократична основа отношенията между държавата и Църквата. През последните години наблюдаваме особена грижа за Църквата от страна на държавата в лицето на нейния министър-председател и на институциите на всички равнища. Чрез финансовата подкрепа на правителството се реставрират и строят много църкви и манастири, които са безценно богатство на българския народ. През последните седмици ставаме свидетели за прокарването на промени в Закона за вероизповеданията, които са със спорно съдържание. За съжаление мнозина, водени от добри намерения, бяха подведени от тези заявления. Тревогата ни от законопроектите за изменение и допълнение на Закона за вероизповеданията (ЗВ) се изразяват в следното: 1.В законопроектите се предлагат промени, които, ако бъдат приети, ще доведат до намеса на държавата в делата на Църквата – в нейния вътрешен и неприкосновен духовен живот, в нейното устройство и хилядолетна йерархична структура, в нейната финансова независимост. Не може защитата на националната сигурност да става чрез контрол върху Църквата! Държавата има установени законови механизми и специализирани органи за опазване на националната сигурност. 2. Сериозен знак за управляващи и опозиция е, че основни вероизповедания са против предлаганите промени, основавайки се на основните конституционни принципи за отделеност на религиозните институции от държавата и ненамеса във вътрешния им живот. Законопроектите поставят под сериозна заплаха свободата на религиозните общности и институции и предвиждат недопустима намеса на контролни държавни органи във вътрешния живот на БПЦ и  другите вероизповедания. Това поставя под съмнение правовата държава. 3. Тревожно е че, Католическата църква в България повторно изрази становище преди второто четене на законопроектите, в което изразява тревогата си, че  Законът за вероизповеданията с предлаганите промени може да стане Закон против вероизповеданията. 4. Недопустимо е да се приемат норми, които водят до неравнопоставеност на вероизповеданията, при ползването на спорни критерии. Нонсенс е да се правят сравнения на вероизповеданията с политическите партии, които държавата е длъжна да финансира, тъй като участват във функционирането на държавната власт, а вероизповеданията са отделени от държавата и се издържат основно от дарения. 5. Повече от притеснително е ограничаването на даренията от чужбина, при условие, че България е член на ЕС. Акад. Васил Гюзелев, акад. Константин Косев акад. Антон Дончев, акад. Васил Сгурев, акад. Димитър Димитров, акад. Стефан Воденичаров, акад. Георги Марков, акад. Михаил Виденов, акад. Атанас Атанасов, акад. Лъчезар Трайков, акад. Кирил Боянов, Чл. кор. Иван Гранитски и Чл. кор. Стефан Хаджитодоров", "date": "2018.10.25", "title": "Без свободна църква  няма свободна държава"}
{"url": "http://standartnews.com/sport/kobrata_izliza_za_pobeda_v_sabota-377058.html", "text": "Преди големия боксов сблъсък в София, Кубрат Пулев беше гост в студиото на \"Здравей, България\". Той излиза за победа пред родна публика в събота. Как се готви боксьорът ни за мача с Фюри? Пулев сподели, че времето по време на боксов мач тече по коренно различен начин. Това е един от най-тежките спортове, въпреки че има предпазни средства. Човекът срещу теб определя в голяма степен дали ще успееш да си починеш, каза още Кобрата. \"Важно е да си концентриран и целенасочен в това, което правиш. Когато излезеш на ринга трябва да си балансиран\", категоричен беше Пулев. Бокьорът каза, че по погледа на противника може да се прочете дали той изпитва страх или притеснение. Той сподели, че никога не е преживявал трудно загубите, защото те са част от спорта. Няма спортист, който да не е губил. По негови думи от загубата се учи повече, отколкото от победата. \"Хюи Фюри е сериозен противник. Той се е приготвил много добре и идва с голям екип. Негов треньор е баща му. Смятам, че той е много голяма личност. Значителна част от публиката ще го подкрепя. В залата определено ще бъде интересно\", каза още Кобрата. Пулев сподели, че неговия баща също е огромна движеща сила в живота му. Боксовата галавечер на 27 октомври ще включва 10 двубоя и у нас ще се предава пряко по DIEMA XTRA и PLAY DIEMA XTRA.", "date": "2018.10.25", "title": "Кобрата излиза за победа в събота"}
{"url": "http://standartnews.com/biznes/sofiya_vodi_evropeyskata_klasatsiya_po_rastezh_na_ofis_naemite-377072.html", "text": "София е на първо място в Европа по покачване на наемите на офис площи през третото тримесечие на 2018 г., показват данните на консултантската компания Cushman & Wakefield, чийто стратегически партньор за България е Forton. През последните три месеца българската столица отбелязва 7.1% ръст на наемните цени спрямо предходното тримесечие в най-високия сегмент на пазара – клас А сгради с централно местоположение. За площи в такива проекти вече се преговаря на нива от 15 евро/кв. м при 14 евро/кв. м преди, показват данните на Cushman & Wakefield Forton. На годишна база поскъпването на първокласните наеми в центъра на София е малко над 11%. За висок клас офис сгради на комуникативни локации извън центъра, търсените наеми също отбелязаха лек ръст – от 13.5 на 14 евро/кв. м. „Поскъпването на офис наемите е продължение на тенденцията от последните години под влияние на ограниченото предлагане на първокласни площи и активното търсене. Този тренд обаче ще се обърне предвид факта, че пазарът вече е близо до точката на насищане, а предлагането се очаква значително да нарасне през следващите години\", коментира Станимира Пашова, мениджър „Офис площи\" в Cushman & Wakefield Forton. Според нея, в рамките на следващите 4 години се планира завършването на офис площи, които обичайно биха се усвоили от пазара за повече от 6 години. Това ще доведе до  повишаване на незаетостта и натиск върху наемните цени. Офис пазарите в Европа като цяло имаха силно трето тримесечие, с ръст на наемните цени от 0.7% спрямо предходните три месеца и 2.5% на годишна база. Това е осмо поред тримесечие на покачване на наемите, отбелязват от Cushman & Wakefield. В Централна и Източна Европа средното поскъпване спрямо предходната година е 2.6%. По данни на компанията по-високи нива се наблюдават на 12 от общо 47 пазара на континента. Двигатели на ръста са Германия и някои регионални центрове във Великобритания, като Бристол, Единбург и Нюкасъл. Офис пазарът в Европа отбелязва най-висок ръст на наемите в сравнение с останалите два сегмента – търговски и индустриални имоти. На годишна база покачването при логистичните площи е 1.8%, докато  при търговските улици дори има лек спад от 0.5% в сравнение със същия период на 2017 г. „Във всички сегменти ключовите европейски пазари като Великобритания, Франция, Германия, Скандинавските страни и Бенелюкс (Белгия, Нидерландия и Люксембург), отбелязаха стабилен ръст на наемите, вече достигнаха и дори надскочиха нивата преди кризата. Пазарите в Южна, Централна и Източна Европа бяха по-тежко засегнати, но някои сектори като търговските улици наваксват предишния спад на цените\", коментира Найджъл Алмънд, мениджър „Информация и анализи\" в Cushman & Wakefield. В София наемните нива на първокласни складови площи остават без промяна – 4 евро/кв. м. Сходна е картината на търговските улици, където наемните нива на магазин от 100 кв. м се запазват около 50 евро/кв. м.", "date": "2018.10.25", "title": "София води европейската класация по растеж на офис наемите"}
{"url": "http://standartnews.com/biznes/bnb_stava_oshte_ponezavisima-377050.html", "text": "Кабинетът одобри промени в Закона за БНБ, с които се отстраняват всички неточностти в съществуващото законодателство, оповестени в доклади на Европейската комисия и Европейската централна банка. С последващото им приемане от парламента тези промени ще дадат окончателно зелена светлина по пътя за присъединяването ни към Механизма на валутните курсове, който вече получи популярност като ERM II. По предварителни очаквания България трябва да е приета в \"чакалнята за еврото\" и Банковия съюз до края на юни 2019 година. В проектобюджета за догодина са предвидени и 400 млн. лв за Европейския стабилизационен механизъм, който е и един от стълбовете на Банковия съюз. С новите промени централната банка ще е независима не само от националните органи и институции, но и от тези на Европейския съюз и правителствата на другите държави-членки. Това става с изменение на  чл. 44 от Закона за БНБ в пълно съответствие с чл. 130 от Договора и чл. 7 от Устава, регламентиращи независимостта на националните централни банки. Променят се и основанията за предсрочно прекратяване на мандат на член на управителния съвет на БНБ. Според новите текстове, в основанията за това се предвиждат единствено изисквания, които са обективни, ясно дефинирани и свързани с изпълнението на задълженията на членовете на Съвета. Променя се и дефиницията за прекратяване на правомощията на член на управителния съвет на БНБ. Досегашният регламент, че това става \"ако е признат за виновен за съществено нарушение на служебните задължения\", вече се разширява с израза \"виновен за сериозно нарушение\", независимо дали това е свързано със служебни задължения или не. Допълнително прецизиране има и тесктовете, касаещи конфликт на интереси, които се уеднаквяват в два закона - за централната и Закона за противодействие на корупцията и за отнемане на незаконно придобитото имущество. Вече всеки член на управилния съвет на БНБ ще има право да обжалва пред Върховния административен съд решението за освобождаването си. Досега такова право имаше само гуверньорът. Новите поправки разширяват и забраната за парично финансиране. Досега БНБ не можеше да предоставя кредити и гаранции под каквато и да било форма, включително чрез придобиване на дългови инструменти, на Министерския съвет, на общините, както и на други държавни и общински институции, организации и предприятия. Сега вече забраната е разширена и с институциите и агенциите на Европейския съюз. Още през юли министерство на финансите подаде необходимите документи за т.нар. \"установяване на тясно сътрудничество\" с Европейската централна банка и Европейската комисия. Това бе и първата крачка от влизането на страната в единния банков съюз. Предстои Европейската централна банка да изготви оценка за подадената кандидатура и ако тя е положителна, ще може да се присъединим към механизма ERM II, предхождащ влизането в еврозоната. Правилата на банковия съюз предвиждат единната банка да упражнява надзор върху трите най-големи финансови институции в страната, като може да избере и други, които да минат под надзора й. Най-вероятно първите три в списъка ще бъдат \"УниКредит Булбанк\", \"Банка ДСК\" и ОББ. Преди време обаче стана ясно, че може да бъдат наблюдавани до 6 български банки.", "date": "2018.10.25", "title": "БНБ става още по-независима"}
{"url": "http://standartnews.com/biznes/biznesat_iska_nov_kodeks_na_truda-377049.html", "text": "Създаването на нов Кодекс на труда поиска бизнесът. Действащият в момента закон е писан в условията на тоталитарна икономика при изцяло държавна собственост върху производствените активи, нужни са ни много по-гъвкави форми на заетост заявиха работодатели по време на среща на Българската стопанска камара (БСК) с 16 браншови организации. Според участниците в разговора сегашният Кодекс на труда е променян стотици пъти през годините, но въпреки това не отговаря на съвременните условия на пазара на труда. Затова на срещата бе взето решение да се излъчи работна група, която да започне подготовка на предложения за нов Кодекс, като междувременно ще бъде организирана широка обществена дискусия по темата. \"И синдикатите, и държавата получават силата си от нас – ние създаваме добавената стойност. Без нашите усилия и предприемчивост те нямаше да има какво да разпределят\", заяви изпълнителният председател на БСП Радосвет Радев. България е на последните места в ЕС по всички показатели, характеризиращи гъвкавите трудови отношения, включително работа на срочен трудов договор, чрез агенция за временна работа, почасова заетост, втори трудов договор и други, съобщи БСК след дискусията. Недостигът на работна сила е основен проблем за бизнеса, подчерта камарата. Експертите й приветстваха развитието на дуалното обучение, но според тях системата все още не осигурява достатъчен брой кадри. Затова браншовите организации искат облекчаване на процедурите за привличане на работници от трети страни извън ЕС. \"Ако преди две години имахме проблеми с квалифицирания персонал, сега имаме проблеми с намирането изобщо на персонал\", каза Галин Господинов, председател на браншовата камара на дървообработващата и мебелната промишленост. Редица секторни проблеми поставиха на срещата браншовите организации. За сериозен нерегламентиран внос на велосипеди от Китай алармира главният секретар на Асоциацията на производителите на велосипеди в България Борислав Георгиев. Той припомни, че този сектор в България осигурява 1600 работни места, а през 2017 г. износът на продукция е бил 7 млн. евро. Един от основните проблеми за бизнеса е липсата на качествена оценка на въздействието на проектите на нормативни документи, посочи изпълнителният директор на Асоциацията на рециклиращата индустрия Владимир Димитров. \"Оценката или изцяло липсва, или е повърхностна, незадълбочена и напълно формална\", обясни той. Бизнесът отново призовава управляващите да определят адекватен модел за формиране на таксата за смет. Работодателите настояват тя да не зависи от данъчната оценка на имота или балансовата стойност на активите, а да се формира от количеството изхвърлян боклук.", "date": "2018.10.25", "title": "Бизнесът иска нов Кодекс на труда"}
{"url": "http://standartnews.com/biznes/knsb_proektobyudzhetat_za_2019_g_e_naydobriyat_dosega_v_upravlenieto_na_borisov-377060.html", "text": "Според КНСБ проектобюджетът за 2019 година е най-добрият досега в управлението на Борисов. Тази оценка за параметрите на бюджета направи лидерът на КНСБ Пламен Димитров пред Координационния съвет на синдиката. На Координационния съвет присъства финансовият министър Владислав Горанов, който ще представи параметрите на проекта за държавен бюджет за 2019 година. Средно с 50 лева ще се увеличи общата осигурителна вноска на работниците, които получават заплата над 2600 лева, след вдигането на максималния осигурителен доход на 3000 лева от следващата година. Това обяви президентът на КНСБ Пламен Димитров при представяне на основните параметри на проектобюджета. Това ще засегне около 135 хиляди души с доход над сегашния максимален осигурителен доход. По думите на Димитров това ще даде повече права на тези хора при излизане в болнични или майчинство, както и в бъдеще при пенсиониране.", "date": "2018.10.25", "title": "КНСБ: Проектобюджетът за 2019 г. е най-добрият досега в управлението на Борисов"}
{"url": "http://standartnews.com/biznes/do_sredata_na_noemvri_shte_se_znae_dali_shte_ima_koledni_dobavki_za_pensionerite-377068.html", "text": "Министърът на финансите Владислав Горанов съобщи пред журналисти, че до средата на ноември ще има яснота за коледните добавки за пенсионерите. Работим върху това, правят се изчисления. Вижда се, че от трансферите за Държавното обществено осигуряване е реалистично да се очакват спестяванията, което да даде възможност на правителството в тази посока, каза министърът и предположи, че до средата на следващия месец ще има яснота. Така или иначе, ако се стигне до подобно решение, то трябва да бъде изплатено с пенсиите за декември в началото на месеца, каза Горанов. Министърът на финансите Владислав Горанов се срещна с членовете на Координационния съвет на КНСБ и ги запозна с параметрите на проекта за държавен бюджет за 2019 г. Следваме фискалната стратегия още от 2014 г. и през 2020 г. бюджетът ще бъде балансиран и като разчет, каза министър в отговор на въпрос. Нека приемем, че този дефицит, това планирано превишение на разходите над приходите е своеобразен буфер за по-неблагоприятно развитие на икономиката от очакваното. Не виждам нищо драматично. Виждате, че стратегията за управление на дълга показва, че до 2021 г. равнището на дълга спрямо БВП ще намалее, достигайки до около 17 на сто, допълни министърът и каза, че ако следващата година бъдат изпълнени  всички набелязани мерки за подобряване на събираемостта, първите допълнителни приходи ще отидат за погасяване на този дефицит. Министърът изброи сред заплахите пред икономиката на страната през следващата година \"нестандартната геополитическа ситуация\" в контекста на набиращата сила търговската война между Европа, САЩ и Китай, заявката за денонсиране на ядреното споразумение между САЩ и Русия, девалвацията на турската лира, повишението на цените на енергоносителите, което създава инфлационен натиск в краткосрочен план. Рисковете са много. Най-малкото заради опита за налагане на мерки за протекционизъм, най-вече от САЩ, и агресивното им провокативно поведение по отношение на останалите държави с развити икономики, каза още министър Горанов.", "date": "2018.10.25", "title": "До средата на ноември ще се знае дали ще има коледни добавки за пенсионерите"}
{"url": "http://standartnews.com/biznes/balgarite_stanali_vodeshtiyat_dyal_kupuvachi_na_vakantsionni_imoti_po_chernomorieto-377055.html", "text": "Спокойна и добра за пазара на ваканционни имоти по българското Черноморие е настоящата 2018 година. За първи път през десетте месеца от нея досега се оформя тенденцията българските купувачи да са най-многото клиенти на компаниите, изграждащи и продаващи такива имоти. България изпреварва в Европа страни като Италия, Испания и Гърция като инвестиционна дестинация за ваканционни имоти. Това са само част от изводите, направени от Теофил Петров, изпълнителен директор на Green Life Development & Resorts, една от фирмите предлагащи въпросните имоти. Осезаемо увеличение на сделките с ваканционни имоти, осъществени чрез външно финансиране, се наблюдава през 2018 г., показва анализът на Green Life Development & Resorts за годината. Този тип покупки вече достигат почти 20%. За сравнение, през изминалата година сделките с банково участие представляват единични случаи. \"Ако през 2017 г. българските клиенти разчитаха предимно на собствени средства при покупката на ваканционни имоти, то през настоящата година отчитаме засилен интерес към сделките с кредит. Това са предимно хора, които не разполагат със спестявания, но имат високи и стабилни доходи, което им дава увереност за покупката\", коментира Теофил Петров. Според него голяма част от тях вече притежават собствено градско жилище и търсят да закупят ваканционен имот в отговор на стабилния си социален статус и желание за повишаване качеството на живот. По думите на Петров делът на покупките с кредит би се нараснал още ако се увеличи предлагането на ваканционни имоти във вече завършени сгради, заради особеностите при ипотеки преди издаден Акт 16. Това обаче не оказва влияние върху потребителските кредити, използвани за финансиране на част от покупката. \"Немалка част от купувачите са готови да изчакат завършването на сградите и се насочват към проекти в строеж. Това им позволява по-голям избор от имоти, както и възможността да покрият всичките си потребности и нужди - предпочитан етаж, гледка. Не се притесняват да сключват сделки преди Акт 16, като разчитат на утвърдени и проверени инвеститори\", казва Теофил Петров. По данни на компанията близо 50% от проектите се реализират още в етап на строителство. Българите все по-уверено утвърждават позициите си на пазара на ваканционни имоти. В Созопол те представляват 34%, руските купувачи са 30%, а сделките с граждани от Украйна са 17%. Родните клиенти могат да се разделят на две основни групи, уточняват от компанията. \"Профилът на клиентите в Созопол се запазва сходен с 2017 - хора от средния и висшия мениджмънт, обикновено семейства с деца. Вече разполагат с едно или повече собствени градски жилища и търсят класически ваканционни имоти\", казва Екатерина Желяпова, търговски директор Green Life Development и пояснява: \"Този тип купувачи са склонни да платят по-висока цена, за да получат продукт по-високо качество. И не желаят да правят компромиси с характеристиките на имотите. От съществено значение са качествата на жилището - хубава гледка, добро разположение и локация.\" Допълнителните услуги, предлагани в комплексите, носят добавена стойност на имотите, посочват от компанията. Клиентите, които прекарват повече време в жилищата си, отдават сериозно значение на активностите за деца - спорт, арт школи, езикови курсове. \"Пазарът на самостоятелни къщи представлява един по-малък отделен сегмент. Тези имоти са търсени от семейства с деца, които разполагат с по-високи доходи. Поддържат висок стандарт на живот и искат да го пренесат и в морския си дом. Много често основното им жилище е къща. Затова предпочитат да са отделени и държат на собственото пространство около имота\", разяснява Екатерина Желяпова. Другият тип клиенти са по-възрастни и избират Поморие заради възможността за целогодишен престой и балнеологичните центрове. Причините за покупка са свързани с желание за трайно установяване и добро вложение на спестените средства. Повечето планират да се нанесат до 2-3 години след покупката. \"Характеристиките на града и предлаганите имоти предполагат различни изисквания на клиентите. Водеща е функционалността, тъй като собствениците предвиждат целогодишно ползване и жилищата са едновременно ваканционни и градски. Клиентите обръщат повече внимание на цената и разчитат на изгодни решения\", уточнява Желяпова. Интересът на гражданите от Русия и Украйна продължава да бъде стабилен макар вече да не са основните \"играчи\" на ваканционния пазар, посочват от Green Life Development & Resorts. \"Рускоговорящите клиенти са концентрирани върху имоти за собствено ползване. Поетапно купуват дори втори и трети дом за семействата си. Зачестяват обаче случаите на инвестиционни сделки с украинци и то на няколко жилища наведнъж\", казва Теофил Петров. Според експертите на компанията диверсификацията на клиентите по държави се засилва. Извън основните типове купувачи, на пазара присъстват граждани от Израел, Германия, Великобритания, Белгия, Унгария, Латвия, Полша. Покупки има и от САЩ. След като през 2017 г. цените на ваканционните имоти се задържаха почти без изменения, през този сезон се наблюдава умерен ръст в рамките на 10-15%. Цените на апартаментите с една спалня в Созопол са около €50 000 - €65 000, а в Поморие такъв тип имоти се предлагат между €35 000 и €42 000. Жилищата с две спални са на цени около €60 000 в Поморие и между €80 000 и  €100 000 в Созопол. \"От курортите в Южното Черноморие Созопол се задържа във фокуса на клиентите търсещи „втори дом\", тъй като предлага класически ваканционни имоти и градът има забележителна история и култура. Заради това и цените са леко по-високи от другите дестинации на юг. Клиентите предвиждат средно около €50 000 - €60 000 за апартамент с една спалня\", обяснява търговският директор. По-голямата част от настоящите собственици купуват за лично ползване, но планират и отдаване под наем, извън периода на лятната си ваканция. Най-търсени са класическите ваканционни имоти -  апартаментите с една или две спални в затворен комплекс с осигурени допълнителни услуги и целогодишна поддръжка. \"От тази година в комплекса в Созопол създадохме пакет за нови собственици с 5% гарантиран доход за първите 2 години при отдаване под наем чрез управляващото дружество.\", пояснява Екатерина Желяпова. Новият конкурент на международния пазар за ваканционни имоти през 2018 е Грузия. Страната става все по-популярна дестинация сред руските граждани заради природните си дадености, доброто съотношение цена-качество и близкото си местоположение. Средните цени са сходни с тези у нас, което я позиционира сред същите клиенти, таргетирани и в България - около €50 000 за апартамент с една спалня. \"За поредна година Испания се утвърждава като по-сериозен конкурент на ваканционния пазар, макар профилът на купувачите там да е по-различен от този в България, а цените да са по-високи. На картата присъстват още Крим, Хърватия, Италия, в които обаче предлаганият продукт се различава от този у нас\", изтъква Теофил Петров. За родните купувачи, които търсят имот извън България, гръцкият пазар е най-атрактивен. Tе избират основно ваканционен тип вили и апартаменти и се ориентират към Северна Гърция и Халкидики заради бързия достъп. Активността на ваканционния пазар задвижва реализирането и започването на нови проекти в Южното Черноморие. През 2018 г. компанията Green Life Development & Resorts работи по няколко нови фази: в комплекса в Созопoл - Beach Residence VII, Panorama Residence, както и Town House IV, а в Поморие - Айвазовски парк II. \"Ваканционният пазар става все по-насочен навътре, което създава по-голяма устойчивост и независимост от международната геополитическа обстановка. В период, в който родните клиенти, заемат най-голям дял, виждаме как покупката на жилище на морето се обвързва с икономическото състояние на страната - повишаващи се доходи, ниски лихви по ипотечните кредити и подем на икономиката. Фактори, които до голяма степен допринасят за спокойствието на купувачите, когато сключват сделки в ранен етап на строителство и избират доказани инвеститори с опит\", посочва Теофил Петров. Според експертите на компанията през следващата година българските купувачи ще затвърдят позициите си на ваканционния пазар и дори делът им може да се увеличи. При останалите клиенти обаче ще се засили диверсификацията по държави, очакват още от Green Life Development & Resorts.", "date": "2018.10.25", "title": "Българите станали водещият дял купувачи на ваканционни имоти по Черноморието"}
{"url": "http://standartnews.com/biznes/knsb_proektobyudzhetat_za_2019_godina_e_naydobriyat_dosega_v_upravlenieto_na_borisov-377066.html", "text": "Според КНСБ проектобюджетът за 2019 година е най-добрият досега в управлението на Борисов. Тази оценка за параметрите на бюджета направи лидерът на КНСБ Пламен Димитров пред Координационния съвет на КНСБ. На него присъства финансовият министър Владислав Горанов, който ще представи параметрите на проекта за държавен бюджет за 2019 година пред членовете на Координационния съвет на КНСБ. Нарастването на разходите в много от перата е значително, като те могат да осигурят добри политики в отделните сектори, направления и най-вече едно прилично нарастване на възнагражденията на около 440 хиляди, които получават своите заплати от бюджета на Републиката, каза Пламен Димитров. Общата оценка на КНСБ за консолидираната фискална програма е по-скоро позитивна, каза Димитров. Критиката на КНСБ по бюджета е, че рамката на бюджетите през всички тези години винаги е била оптимистично занижавана като приходи и с общи усилия преизпълнявана. Според Димитров ще се види същото и за бюджета следващата година. Трите последни бюджета бяха преизпълнени - за 2016 година с близо милиард и половина, за миналата година близо 850 милиона, независимо, че беше заложен дефицит, за тази година се очаква близо 600 милиона да завърши на плюс отново при заложен дефицит. Дефицитът за следващата година от половин процент спрямо БВП, от КНСБ разглеждат като скромен буфер, предвид необходимостта от повече разходи в доста системи, отбеляза Димитров. В плана за следващата година виждаме близо 4,6 млрд. лева повече приходи, които ще събере бюджета следващата година спрямо очакваното изпълнение, и това не може да не е добра новина, коментира Димитров. От тези 4,6 милиарда, малко повече от половината са от данъци, като за това има различни оценки - дали събираме данъците по най-справедливия начин, отбеляза Димитров. Оценката на КНСБ винаги е била, че не се събират справедливо - преките данъци в България ще нараснат с около половин милиард за следващата година, като от тяхното разпределение 60 процента ще плащаме ние, а 40 процента - бизнесът, коментира лидерът на КНСБ. Той посочи, че във всички държави на ЕС бизнесът плаща в пъти повече от данъците върху дохода. По думите на Димитров това, че ще платим близо 4 милиарда данъци за следващата година, а бизнесът два милиарда и 600 -700 милиона е въпрос, който трябва да стои на вниманието при данъчните политики. За КНСБ ръстът на осигурителните вноски е добра новина - близо един милиард повече се очаква да бъдат събрани от НАП, като по този начин ще бъдат възможни политиките по разходната част. КНСБ още през юни месец поиска над милиард увеличение на разходите за заплати в бюджетните системи за 2019 година, припомни Пламен Димитров. В проекта на бюджет се виждат около 900 милиона повече средства за персонал, затова отразеното в бюджетната рамка е близко до исканията на синдиката. Различията в данъчната политика остават - от КНСБ са против плоския данък и смятат, че той трябва да бъде усъвършенстван с въвеждането на необлагаем минимум. Димитров припомни и заложеното увеличение на максималния осигурителен доход на 3000 лева, което по думите му не е самоцелна стъпка, която цели да накаже младите IT специалисти, а обратно - на тези 135 хиляди души, които получават доход над 2600 лева, се дават възможности за повече права от цялата осигурителна система. Подигането на тавана на максималния доход, не само прави възможно нарастването на тавана на пенсиите на 1200 лева, но и генерира допълнителни права, каза Димитров. Хората ще плащат с около 50 лева повече вноски, като една пета от тези 50 лева отиват при индивидуалната им пенсионна партида. Вицепремиерът Валери Симеонов твърди, че данъците се увеличават, те не се увеличават - увеличават се вноските и правата на хората, коментира Пламен Димитров. В разходната част на бюджета - в тези повече от 5, 8 милиарда лева спрямо очакваното изпълнение за 2018, които ще бъдат направени за следващата година, освен заплатите, имаме с около милиард и двеста милиона повече разходи в социалното осигуряване, каза Димитров. Той направи разбивка, че това е половин милиард за пенсии, половин милиард за здраве и около двеста милиона за социални помощи и обезщетения. Това не може да не е добра новина, прави възможно нарастване на средната пенсия с 6, 2 процента за следващата година. 41 хиляди ще получат реалните си пенсии, а за нито едни българки работник, който работи в условията на трета категория, няма да има таван, защото в момента най-високата изчислена пенсия е 1100 лева. Около 20 хиляди души ще останат с орязани пенсии, предимно категорийни работници в сферата на индустрията, някои в силовите ведомства. Стабилизира се пенсионната система и това трябва да ни радва - за първи път трансферът от републиканския бюджет към ДОО пада под 4 милиарда и това е около една трета от общите разходи за социално осигуряване, каза Димитров. Бюджетът залага прилично нарастване на доходите, но КНСБ ще продължи да настоява за по-високи увеличения 15-20 процента в културата, в домовете, в някои части от здравеопазването, науката, сценичните изкуства и др., заяви лидерът на КНСБ.", "date": "2018.10.25", "title": "КНСБ: Проектобюджетът за 2019 година е най-добрият досега в управлението на Борисов"}
{"url": "http://standartnews.com/svyat/kralitsa_elizabet__s_parvi_komentar_za_brexit_velikobritaniya_ochakva_novo_partnyorstvo_s_evropa-377057.html", "text": "Великобритания очаква ново партньорство с Европа след Брекзит. Това заяви британската кралица Елизабет II на прием в Бъкингамския дворец, предаде Би Би Си. Кралицата даде гала вечеря в чест на визитата на краля на Холандия Вилем-Александър и съпругата му кралица Максима. Пред гостите си Елизабет II произнесе реч, в която отбеляза специалните отношения между Великобритания и Холандия и изрази увереност, че те няма да бъдат повлияни от излизането на страната й от Европейския съюз. От своя страна крал Вилем-Александър заяви, че напускането на общността от Великобритания го огорчава, но Брекзит не бива да се приема като сбогуване.", "date": "2018.10.25", "title": "Кралица Елизабет ІІ с първи коментар за Brexit: Великобритания очаква ново партньорство с Европа"}
{"url": "http://standartnews.com/svyat/veche_mozhete_da_rabotite_v_gugal_epal_i_ay_bi_em_bez_diploma-377064.html", "text": "Големите технологични гиганти \"Гугъл\", \"Епъл\" и \"Ай Би Ем\" попаднаха в списъка на компаниите, които вече няма да изискват диплома при кандидатстване за работа, пише \"Индипендънт\". Все повече и повече компании, особено в Силиконовата долина, осъзнават, че изискването за диплома е остаряло и не гарантира успех на отделните работници. Вместо това все повече корпорации осъзнават, че личният опит и качества са много по-ценни и именно те правят един служител успешен. Статистики и тестове на \"Гугъл\" през последните години показват, че оценките на тестове и препоръки от колежи или университети не оказват никакво влияние върху бъдещото представяне на служителите им. В \"Ай Би Ем\" 15% от наетите в Съединените щати служители нямат дипломи от колеж. \"Обучителни курсове и работен опит изглеждат като много по-добър избор и дават по-добри резултати в дългосрочен план, особено в технологичната сфера\", коментира изпълнителният директор на компанията Джини Ромети. Въпреки това анализатори посочват, че това може да важи в технологичната сфера, но не и за всяка друга специалност.", "date": "2018.10.25", "title": "Вече можете да работите в “Гугъл”, “Епъл” и “Ай Би Ем” без диплома"}
{"url": "http://standartnews.com/balgariya/volya_predupredi_che_dzhendar_ideologiyata_shestva_iz_balgarskite_uchilishta-377081.html", "text": "ВМРО и Каракачанов лъжат, че са спрели Истанбулската конвенция. Тя свободно си шества из българските училища. При нас постоянно пристигат сигнали от родители и учители. Ето например в учебника по биология и здравно образование за 9-ти клас, написан от девет души, фигурират недвусмислени внушения за хомосексуализъм като „изграждане на трайни връзки с партньор от другия или от същия пол\". Това предупреждение отправиха в декларация днес в парламента от парламентарната група на партия ВОЛЯ. Никой не контролира как НПО-та, а джендър проекти шестват из българските училища и тихомълком прокарват тази идеология – пускат се допитвания, в които се допуска друг пол, освен мъжки и женски, правят се анкети като „Училище без насилие и стереотипи, основани на пола\", в които се задават безумни въпроси на децата, които съвсем объркват представата им какви са, констатират от ВОЛЯ. „В същото време тези, които се бият в гърдите, че са патриоти – Каракачанов и Симеонов, си мълчат, което е ясен знак за политическа подкрепа. Добре, че са се кръстили Обединени патриоти, а не българските патриоти. Защото действията им са срамни и за патриотизма, и за избирателите им. Както казва Волен Сидеров те са представители на Сорос за България. Вероятно има сериозни основания, за да го твърди\", завършва позицията на партия ВОЛЯ.", "date": "2018.10.25", "title": "ВОЛЯ предупреди, че джендър идеологията шества из българските училища"}
{"url": "http://standartnews.com/balgariya/parlamentat_kriminalizira_nelegalnoto_proizvodstvo_na_aktsizni_stoki-377071.html", "text": "Народното събрание криминализира нелегалното производство на акцизни стоки, като прие на първо четене промени в Наказателния кодекс. С гласуваните изменения се въвежда и регистационен режим за машините за производство на цигари и алкохол. С пълно единодушие и без дебати депутатите затегнаха контрола на производството на алкохол, алкохолни напитки и тютюневи изделия, като нелегалното им производство ще се смята за престъпление. В момента се наказват единствено притежанието и продажбата на нелегално произведени акцизни стоки, но не и производството им. С други промени в закона се въвежда и регистрационен режим за машините и съоръженията, чрез които се произвеждат алкохолът и цигарите. Те са през Закона за тютюна и тютюневите изделия, като се предвижда създаване на публичен регистър в Министерството на икономиката, с който ще се определя начина и реда на вписване на лицата, които извършват износ, въвеждане на територията на страната, производство, продажба, предоставяне, предлагане или рециклиране на машини и съоръжения за производство на цигари. Спешните промени в Наказателния кодекс бяха предложени от главния прокурор и внесени от ГЕРБ и \"Обединени патриоти\". Повод за внасянето им станаха откритите нелегални фабрики за цигари и кран за източване на етилов алкохол в данъчен склад на една от водещите фабрики за производство на алкохол в страната. Днес парламентът прие на първо четене и втори законопроект за изменение в Наказателния кодекс, чийто вносител е Министерският съвет. \"За\" промените гласуваха 116 депутати, а един беше \"против\". С промените се въвеждат две понятия - пряка и непряка облага, които ще се отнемат в полза на държавата, когато са придобити чрез престъпна дейност. Както и досега това ще става ако те не подлежат на връщане или възстановяване. В случаите, когато облагата липсва или е отчуждена, да се присъжда нейната равностойност, предвиждат още промените. Приготовлението за кражба на моторно превозно средство ще бъде самостоятелно престъпление и ще се наказва. Въвежда се задължение за предоставяне на информация на обвиняемите, улесняваща избора им на адвокат, както и правото свободно да осъществяват връзка със защитник. С промените се дава право на митническите органи да задържат лица за 24 часа, когато има данни, че продават на стоки без бандерол или пренасят незаконно стоки през границата. Органите ще имат такова право и в случай, че лицето дължи ДДС от внос и акцизи и съществува реална опасност да се укрие или да извърши престъпление.", "date": "2018.10.25", "title": "Парламентът криминализира нелегалното производство на акцизни стоки"}
{"url": "http://standartnews.com/balgariya/tsvetanov_darzhavnite_institutsii_da_sa_zaedno_v_borbata_sreshtu_trafika_na_hora-377070.html", "text": "Държавата може да се бори ефективно срещу трафика на хора, когато всичките й институции работят заедно. Изключително важно в борбата срещу това престъпление е идентификацията на жертвите, защото това дава добра информационна база, въз основа на която могат да се реализират превантивните политики и мерки. Това заяви председателят на ПГ на ГЕРБ и председател на Комисията по вътрешна сигурност и обществен ред Цветан Цветанов по време на конференцията „Трафик на хора и кибер престъпления: връзки, противодействие и превенция\". Организатори на форума, който се проведе по повод Европейския ден за борба с трафика на хора, са Сдружение „Граждани за европейско развитие на България\" и Фондация „Ханс Зайдел\". „За съжаление, България все още фигурира в статистиките като страна, която е източник на трафик на хора. За да не позволим тази престъпна мрежа да се разшири, е необходимо освен активно сътрудничество между институциите, имащи отношение към този проблем, и завишаване на наказанията. Неслучайно направихме промени в НК и НПК и сега българският съд може да издава достатъчно високи присъди за трафик на хора\", посочи Цветан Цветанов пред участниците на форума. Той подчерта, че днес е наш дълг да помогнем на всички онези хора, станали жертва на трафик на хора. „Ние трябва да вземем лошите примери и да ги използваме с превантивна цел по време на информационни кампании\", уточни председателят на Комисията по вътрешна сигурност и обществен ред. Цветанов отбеляза, че средствата, генерирани от осъществяването на тази престъпна дейност, се увеличават всяка година и никой не е застрахован от това, да попадне в капана на трафика на хора. „Ето защо такива конференции като днешната са толкова важни. Трябва да изградим ефективна превенция срещу това съвременно робство\", категоричен бе той. Председателят на ПГ на ГЕРБ благодари на един от организаторите на форума – Фондация „Ханс Зайдел\" и нейния председател проф. Урсула Менле, за енергията и желанието, с което те подкрепят всяка една кръгла маса и дискусия по темата. Цветанов изказа своята признателност и към Н. Пр. Ема Хопкинс – посланик на Великобритания в България. „Въпреки Брекзит, Великобритания остава ключов партньор на ЕС по тема сигурност\", каза председателят на Комисията по вътрешна сигурност и обществен ред. „България е на път да се превърне в лидер в областта на борбата с киберпрестъпленията. Страната реализира много успешни политики и в борбата срещу трафика на хора, като в тази област има какво още да се направи\", каза на свой ред председателят на Фондация „Ханс Зайдел\" проф. Урсула Менле.  Тя изтъкна отличната си съвместна работа с Цветан Цветанов както сега, така и докато той беше вицепремиер и министър на вътрешните работи. „Тази тема е много чувствителна и е важно да се насочи общественото и институционалното внимание върху работата с хората, които вече са станали жертва на трафик\", сподели проф. Менле.", "date": "2018.10.25", "title": "Цветанов: Държавните институции да са заедно в борбата срещу трафика на хора"}
{"url": "http://standartnews.com/balgariya/svetovniyat_shef_na_cherveniya_krast_balgariya_mozhe_da_se_gordee_s_grazhdanskoto_si_obshtestvo-377073.html", "text": "България може да се гордее със своето гражданско общество, а сътрудничеството между правителството и Българския червен кръст е модел за работа не само за региона, но и за Европа. Това е заявил президентът на Международната федерация на дружествата на Червения кръст и Червения полумесец Франческо Рока, който се срещна с вицепремиера Томислав Дончев в рамките на своето работно посещение в България, съобщиха от правителствената пресслужба. В Министерския съвет двамата са обсъдили добрите практики в съвместната дейност на българските институции с дружествата на Червения кръст, както и потенциала този модел на сътрудничество да бъде надграден на регионално ниво. Председателят на Българския Червен кръст акад. Христо Григоров е изразил намерението на организацията да изгради мащабен център със складова база и звено за обучение на парамедици и доброволци, който при кризи и бедствени ситуации да подпомага хуманитарни дейности не само в България, но и за Балканите. Томислав Дончев и Франческо Рока са се обединили, че доброволческата работа е основен фактор за преодоляването на кризи от хуманитарен и природен характер, а положителната нагласа към нея е белег за изграждането на активно гражданско общество и самосъзнание. В разговорите Франческо Рока е изтъкнал потенциала и постиженията на младежката доброволческа общност и спасителните екипи на БЧК, създадени също на доброволни начала, които подпомагат работата на институциите при кризи и спасителни акции. Той изтъкнал необходимостта в законодателството на държавите от ЕС да бъде уточнен трудовоправният статус на работното време, което доброволците отделят за полагане на общественополезен труд.", "date": "2018.10.25", "title": "Световният шеф на червения кръст: България може да се гордее с гражданското си общество"}
{"url": "http://standartnews.com/balgariya/gerb_iskat_promeni_v_nakazatelniya_kodeks_za_zashtita_na_zhertvite_ot_domashno_nasilie-377074.html", "text": "Внесохме промени в Наказателния кодекс, с които да дадем широка защита на жените и децата, срещу домашното насилие и всички други форми на агресия и насилие срещу тях. Това каза на брифинг председателят на парламента и депутат от ГЕРБ Цвета Караянчева. „Заявявам личния си ангажимент към законопроекта, защото представляващият законодателната институция трябва да има ясна и еднозначна позиция в защита на жертвите на домашно насилие\", обяви тя. „Тези престъпления винаги ни разтърсват, когато ги видим в медиите. Ужасяваме се, разстройваме се, пускаме сълза, но помним ли още Виола Николова, убивана в продължение на часове от приятеля си\", попита Цвета Караянчева. „Дано да има по-малко такива жертви. Точно заради това правим тази стъпка\", изтъкна тя. „Докато ние като законодателна власт не кажем ясно, твърдо и сплотено, че е дошло време за реални действия срещу насилниците, жертвите ще си отиват една по една и ние ще ги забравяме, ще избледняват\", коментира Караянчева. „Искам да благодаря за помощта на експертите от Министерството на правосъдието, които заедно с народните представители, реализираха документа\", каза още тя. Новото в законодателните ни предложения е инкриминирането на психологическия тормоз и преследването, уточни председателят на правна комисия и депутат от ГЕРБ Данаил Кирилов. „Предлагаме наказание, което достига до 5 години „лишаване от свобода\"\", обяви той. „Психологическият тормоз не се отразява обективно, не може да се види като последици, но остава трайна следа в личността на жертвата. Може да се проявява с нагрубяване, с финансова зависимост, има много проявени форми\", обясни Данаил Кирилов. „Повече от половината страни от ЕС са възприели в наказателните си закони такава наказателно-правна защита\", уточни той. „Предлагаме то да се преследва като престъпление, когато има системно извършване\", допълни депутатът от ГЕРБ. „Предлагаме промяна, с която част от престъпленията, преследвани по тъжба на пострадалия, да се преследват по общия ред\", обясни Кирилов.", "date": "2018.10.25", "title": "ГЕРБ искат промени в Наказателния кодекс за защита на жертвите от домашно насилие"}
{"url": "http://standartnews.com/balgariya/mozhe_da_ima_po_100_leva_dopalnitelno_kam_tselevite_pomoshti_za_otoplenie-377078.html", "text": "Социалният министър Бисер Петков съобщи пред медиите, че се очаква по сто лева целеви помощи за отопление допълнително да получат хората, които попадат в обхвата на уязвимите целеви групи. Става дума за около 210 000 души. Заявленията за целева помощ за отопление се подават до края на този месец. Сега се водят разговори с Министерството на финансите за осигуряване на допълнителния ресурс за хората, които  ще получат или вече са получили целевите помощи, с които да се компенсират по-високи разходи заради увеличението на част от горивата и предизвиканото от това нарастване цените на други стоки, каза министърът. Сега месечната помощ е 73 лева и е за срок от пет месеца с еднократно плащане. Вероятно през ноември ще се финализира решение за одобрените за целева помощ, допълни Петков. За следваща година в проектобюджета са предвидени допълнителни 40  млн. лева, като в началото на годината ще се правят промени в ресорната наредба за увеличаване на обхвата и размера на подпомагането, допълни министърът. Предвиденото увеличение от десет на сто на заплатите в бюджетния сектор, което засяга и работещите в ресорните агенции към социалното ведомство, ще бъдат разпределени между второстепенните, където има чувствително изоставане на заплатите, където се работи на терен и има нужда от съществена мотивация на служителите, каза министърът. Това ще става на базата на индивидуалните оценки на служителите, след приемането на проектобюджета на държавата. Лидерът на КНСБ Пламен Димитров припомни подписаното споразумение с ведомството по отношение на увеличеното на заплатите в държавния сектор, че трябва да има твърда компонента, която да компенсира поне инфлацията за всички заети, и плаваща според това как даден служител се е представил на работното си място. По темата за бъдещо оглавяване от вицепремиера Валери Симеонов на Националния съвет за интеграция хората с увреждания, министърът напомни, че още преди четири месеца при подготовката на законопроекта за хората с увреждания една от целите е била извеждане на хоризонталния характер на политиката за тези хора, с което и други ведомства да бъдат въвлечени в нея. За това са настоявали и майките, които също искат да има и специализиран орган за хората с увреждания, който да е на пряко подчинение на премиера от 2021 г., коментира социалният министър. Той допълни, че в проектозакона е записано, че Националния съвет за хората с увреждания се предлага да се ръководи от ресорния вицепремиер по подобие на НСТС, което, по думите на Бисер Петков, е и желание на хората с увреждания. Тези четири месеца никой не е възразил срещу това председателство. Така че аз не мисля, че законите трябва да се пишат според текущата конюнктура, ако депутатите предложат да се промени, ние няма да възразим, каза Петков. Социалният министър съобщи още, има обективна необходимост за промени в Кодекса на труда и ще търси съгласие със социалните партньори, с които през следващата година да се уточнят промените. Те се налагат заради необходимостта от по-добро регулиране на трудовото договаряне, като в Кодекса се разпишат по-систематично въпросите за плащането на труда. Проектобюджетът на ДОО прави значителна крачка във финансовото оздравяване на осигурителната система, каза социалният министър и напомни, че до преди три години финансирането на системата през бюджета е било над 50 на сто. Сега, след параметричните реформи, последните три бюджета на ДОО изпреварват ръста на приходите от осигурителни вноски и две трети от тях ще са от тези вноски в бюджета на ДОО за догодина. Под 4 млрд. лева е субсидията за покриване на недостига в бюджета на ДОО и една трета от разходите ще са от трансфери и субсидии от държавния бюджет. Пламен Димитров изрази позитивна нагласа към проектобюджета на ДОО заради ръста в приходите за догодина. Остават обаче опасенията по адекватността на мерките в разходната част за краткосрочните обезщетения, сред които са тези за втората година за майките и за безработицата. По-рано днес министърът на финансите Владислав Горанов и социалният министър Бисер Петков представиха параметрите на проекта за държавен бюджет за 2019 година пред членовете на Координационния съвет на КНСБ. Утре проектобюджетът на държавата  ще бъде обсъден от НСТС.", "date": "2018.10.25", "title": "Може да има по 100 лева допълнително към целевите помощи за отопление"}
{"url": "http://standartnews.com/balgariya/bsp_vnesli_v_ns_alternativata_si_v_danachnata_politika_za_namalyavane_na_neravenstvata-377075.html", "text": "Вчера внесохме своята алтернатива в данъчната политика. Същността на тази политика, която е много различна от тази на управляващите, е намаляване на неравенствата, мерки срещу сивата икономика, за младите семейства и децата. Това каза в Народното събрание лидерът на БСП Корнелия Нинова. „Както вече стана традиция, ПГ на БСП внася алтернативен бюджет за 2019 година. Днес започваме с алтернативата в данъчната политика\", заяви тя. „Един от най-големите проблеми в България е неравенството и огромната „ножица\" в доходите на различни групи от граждани\", обърна внимание лидерът на левицата. Според Корнелия Нинова, ако се запази сегашният модел на данъчно облагане, каквото предлага правителството, проблемът не само няма да бъде решен, а и ще се задълбочава. Тя обясни, че в алтернативата си в данъчната политика БСП стъпва на европейски изследвания и на „джини\" индекса за неравенствата. „В Европа той показва средно 25%, в България е 40%. България е държавата в Европа с най-голяма поляризация в доходите\", заяви Корнелия Нинова и уточни, че от левицата са изискали статистика и от Министерството на финансите. „Не правим случайни прогнози, не стъпваме на наши предположения, а на официалната статистика\", каза още тя. Днес внесохме в деловодството на парламента промени в Закона за публичните финанси, с които казваме, че правителството, което и да е то, ще може да харчи 1% от излишъка с постановление на Министерски съвет, съобщи още Корнелия Нинова. Всичко останало става през парламента, с актуализация на бюджета, каза тя. „Надяваме се законът да бъде гласуван бързо. Да бъде приет и прилаган така, както изисква нормалността\", заяви тя. „Традиционно стана министър-председателят да харчи излишъкът от бюджета в държавата еднолично, според него целесъобразно\", обяви Корнелия Нинова. „Години наред сме се борили с това, виждаме, че се задава и тази година\", посочи тя. „До края на годината се канят да изхарчат близо 2 млрд. излишък, за няколко месеца- абсолютно непрозрачно, не по правилата през парламента\", обърна внимание лидерът на левицата. „Тази политика е целенасочена и удря в същността на българската държава. Да събираме пари от всички, а един да си ги харчи, както си реши\", заяви Корнелия Нинова.", "date": "2018.10.25", "title": "БСП внесли в НС алтернативата си в данъчната политика за намаляване на неравенствата"}
{"url": "http://standartnews.com/balgariya/tomislav_donchev_oglavi_saveta_po_etnicheskite_i_integratsionnite_vaprosi-377077.html", "text": "С решение на правителството вицепремиерът Валери Симеонов се освобождава като председател на Националния съвет за сътрудничество по етническите и интеграционните въпроси към МС. Председателството на Съвета се поема от вицепремиера Томислав Дончев, съобщиха от правителствената пресслужба. Правителственото решение, предложено от министър-председателя Бойко Борисов, е прието неприсъствено, допълниха от МС. Националният съвет подпомага кабинета в разработването и провеждането на държавната политика по етническите и интеграционните въпроси. Също така съдейства за сътрудничеството, осъществява координацията и провежда обществени консултации между държавните органи и юридическите лица с нестопанска цел на български граждани, принадлежащи към етнически малцинства, и други юридически лица с нестопанска цел, регистрирани по Закона за юридическите лица с нестопанска цел, които работят в областта на междуетническите отношения, защитата на правата на човека. Осъществява и текущ мониторинг по отношение на Националната стратегия на Република България за интегриране на ромите (2012 - 2020) и на други програмни документи на държавни органи в областта на междуетническите отношения и защитата на правата на български граждани, принадлежащи към етнически малцинства, уточняват от МС.", "date": "2018.10.25", "title": "Томислав Дончев оглави съвета по етническите и интеграционните въпроси"}
{"url": "http://standartnews.com/balgariya/zdravnata_kasa_shte_izplati_dalzhimoto_kam_chuzhdite_fondove_do_tri_godini-377079.html", "text": "Надзорният съвет на Националната здравноосигурителна каса (НЗОК) е обсъдил възможността задълженията към чуждите осигурителни фондове да се изплатят в тригодишен период, след което плащанията да се извършват ритмично в рамките на европейските регламенти. Тези намерения намират отражение и в Закона за бюджета на Националната здравноосигурителна каса (ЗБНЗОК) за 2019 г., който предстои да бъде приет. Това сподели Пламен Таушанов – член на Надзорния съвет на българския здравноосигурителен фонд, на станалата вече традиционна среща между представители на Главната асоциация на институциите за социална сигурност (ГАИСС) на Австрия и НЗОК, състояла се на 24 октомври т.г. в Централното управление на касата. На срещата бяха дискутирани параметрите за 2019 г. на Плана за разплащане на исковете за лечение на български граждани в австрийски лечебни заведения съгласно европейските регламенти. Петер Винигер – ръководител на Департамента по международни и европейски въпроси на ГАИСС на Австрия, изрази благодарността си за коректното спазване на Плана за разплащане за 2018 г. от страна на НЗОК, договорен на предишната среща между двете точки за контакти. Той подчерта и задоволството си от всекидневния електронен обмен на документи между двете институции. Позитивните резултати в изпълнението на Плана за 2018 г. са на база на изградените вече добри двустранни комуникации през последните години. В резултата на това Винигер увери участниците в срещата, че отношението и лечението на българските пациенти в австрийските лечебни заведения е същото, както и на австрийските граждани. „Считаме, че главният фундамент на ЕС е еднаквото третиране на всички граждани в него\" – подчерта Петер Винигер. Постигнато бе споразумение за параметрите на Плана за разплащанията през 2019 г. по австрийските искове. Към края на следващата година просрочени ще останат само искове, които са получени през първото полугодие на 2018 г. Българската институция  възнамерява в периода 2019-2021 г. да се издължи на Австрийските фондове, като изпълни тригодишните параметри и след това да заплаща по реда на регламентите 18-месечните периоди на исковете. В хода на разговорите представителите на ГАИСС  споделиха, че в момента правителството на Австрия извършва мащабна реформа в социалната система, която ще приключи до 1 януари 2020 г. Реформата предвижда централизиране на дейността на здравноосигурителните фондове и увеличаване на квотата на държавата в тяхното управление. Функциониращите в момента 21 социални осигурителни института ще централизират дейността си в 5 структури. Деветте провинциални каси ще се обединят в една. ГАИСС се преобразува във Върховна асоциация на институциите за социална сигурност на Австрия. Това предложение на правителството е било внесено вчера (24 октомври т.г.) в австрийския Парламент за обсъждане и гласуване. Реформирането на системата ще позволи  правителството на Австрия да упражнява по-ефективен контрол върху разходването на средствата за здравеопазване. Винегер увери присъстващите на срещата, че планираната реформа няма да се отрази на вече изграденото партньорство между двете институции, тъй като Върховната асоциация на институциите за социална сигурност на Австрия е правоприемник на ГАИСС, а Департаментът по международни и европейски въпроси, който оглавява, преминава към новосъздадената структура в същия състав. Той изрази своята увереност в продължаване на традиционно добрите и ползотворни контакти между двете институции.", "date": "2018.10.25", "title": "Здравната каса ще изплати дължимото към чуждите фондове до три години"}
{"url": "http://standartnews.com/balgariya/prezidentat_balgariya_i_sloveniya_spodelyat_obshta_otgovornost_za_stabilnostta_na_regiona-377080.html", "text": "\"България и Словения са разположени от двете страни на Западните Балкани и е важно да даваме личен пример и да допринасяме за стабилността и сигурността на региона.\" Това заяви президентът Румен Радев на среща днес с вицепремиера и министър на външните работи на Словения Миро Церар, която се състоя на \"Дондуков\" 2, съобщиха от прессекретариата на държавния глава. Президентът Радев и словенският гост са били единодушни, че отношенията между двете страни са отлични в резултат от съществуващия ползотворен политически диалог на всички нива, който е отлична основа за развитие на отношенията и във всички останали области - инвестиции, икономика, култура, туризъм. \"Откритата по-рано през годината директна авиолиния между Любляна и София дава нов тласък в туризма, но е и съществена предпоставка за развитието на нашите икономически отношения, за пряката връзка между гражданите\", е заявил Румен Радев. От своя страна Миро Церар е казал, че България е сред малкото страни в Европа, които предлагат толкова богати история, култура и археологически открития. Българският държавен глава е посочил, че търговският стокообмен между държавите е добър, но все още има неизползвани възможности за неговото последващо увеличение. \"Потенциалът за задълбочаване на икономическото и инвестиционното сътрудничество между България и Словения трябва да бъде развиван много по-активно\", е била и позицията на Миро Церар. По време на срещата са били разменени мнения и по отношение на дебата за бъдещето на Европа, европейската перспектива пред страните от Западните Балкани, политиката на ЕС към миграцията.", "date": "2018.10.25", "title": "Президентът: България и Словения споделят обща отговорност за стабилността на региона"}
{"url": "http://standartnews.com/balgariya/zashtiteno_zhilishte_za_detsa_zhertvi_na_trafik_pravyat_v_sofiya_dogodina-377069.html", "text": "Новите технологии са силен инструмент в ръката на трафикантите. Скоро ЕК ще публикува новия си доклад в областта на трафика на хора, каза еврокомисарят Мария Габриел. На откриването на тематичен форум тя посочи, че голяма част от жертвите са \"набирани\" онлайн. Момичетата трябва да знаят какво се крие зад киберпространството. Важна е киберхигиената и още по-добрата координация между службите, каза още Габриел. Тя посочи, че трябва да се работи и за противодействие на сексуалното насилие над деца. Столичният кмет Йорданка Фандъкова заяви,че жертвите на трафик на хора и на киберпрестъпления могат да са всякакъв пол. Сексуалната експлоатация е водеща в световната статистика. А институциите трябват да имат механизми за противодействие на всяка форма на насилие и тормоз. Тя припомни, че наскоро в София са открити два кризисни центъра в подкрепа на жертви на подобни престъпления. Следващата година в София ще има вече защитено жилище за деца, станали също жертва на трафик. В него ще могат да бъдат настанени 10 човека. Кражбите на лични данни и кибертормозът са сериозни теми за дебат. 13 на 100 000 жени в България стават жертви на трафик. Това е пет пъти повече от други страни в Европа, каза Урсула Менле - председател на Фондация \"Ханс Зайдел\". Тя допълни, че България е на път да стане лидер в борбата с киберпрестъпленията. Председателят на вътрешната комисия в НС Цветан Цветанов припомни, че България все още е сред страните, сочени за произход на трафик на хора. Една от посоките, в които трябва да се работи е възможно завишаване на наказанията за това престъпление. И допълни, че е нужна още по-масирана кампания сред децата в мрежата. Британският посланик Ема Хопкинс посочи, че зад голяма част от рекламите за компаньонки за на Острова стоят всъщност обяви за публични домове. Наскоро била разбита мрежа за трафик, която вкарала в Англия над 200 момичета. Вътрешният министър Младен Маринов посочи на свой ред, че правителството разпознава борбата с трафика на хора като един от основните приоритети. Той отчете, че в ГДБОП има значителни постижения срещу киберпрестъпността. От януари до септември тази година са започнали 8 международни разследвания. 5 от тях са свързани с трафика на хора.", "date": "2018.10.25", "title": "Защитено жилище за деца, жертви на трафик, правят в София догодина"}
{"url": "http://standartnews.com/balgariya/220_kg_bomba_panikyosa_sofiya-377048.html", "text": "220-килограмова бомба от Втората световна паникьоса София. Снарядът изскочи при строежа на метрото в района на бул. \"Евлоги и Христо Георгиеви\" № 82 близо до ул.\"Оборище\". Моментално движението през кръстовището бе спряно, а маршрутите на градския транспорт - променени. Децата от 129 Основно училище и 164 Испанска езикова гимназия бяха евакуирани. Живеещите в района на Военна академия - също. Става въпрос за осколъчнофугасна авиационна бомба, уточниха от военно министерството. Снарядът е силно корозирал, няма вероятност да избухне, казаха експертите, които веднага се отзоваха на мястото. Въпреки това - по учебник, бяха взети всички мерки за безопасност. Военни сапьори извадиха бомбата и я отнесоха на полигон, където днес ще бъде обезвредена. По закон това трябва да стане в светлата част на деня. А заради софийските задръствания в час пик придвижването на сапьорите се забави.", "date": "2018.10.25", "title": "220 кг. бомба паникьоса София"}
{"url": "http://standartnews.com/balgariya/biznesat_iska_nov_kodeks_na_truda-377049.html", "text": "Създаването на нов Кодекс на труда поиска бизнесът. Действащият в момента закон е писан в условията на тоталитарна икономика при изцяло държавна собственост върху производствените активи, нужни са ни много по-гъвкави форми на заетост заявиха работодатели по време на среща на Българската стопанска камара (БСК) с 16 браншови организации. Според участниците в разговора сегашният Кодекс на труда е променян стотици пъти през годините, но въпреки това не отговаря на съвременните условия на пазара на труда. Затова на срещата бе взето решение да се излъчи работна група, която да започне подготовка на предложения за нов Кодекс, като междувременно ще бъде организирана широка обществена дискусия по темата. \"И синдикатите, и държавата получават силата си от нас – ние създаваме добавената стойност. Без нашите усилия и предприемчивост те нямаше да има какво да разпределят\", заяви изпълнителният председател на БСП Радосвет Радев. България е на последните места в ЕС по всички показатели, характеризиращи гъвкавите трудови отношения, включително работа на срочен трудов договор, чрез агенция за временна работа, почасова заетост, втори трудов договор и други, съобщи БСК след дискусията. Недостигът на работна сила е основен проблем за бизнеса, подчерта камарата. Експертите й приветстваха развитието на дуалното обучение, но според тях системата все още не осигурява достатъчен брой кадри. Затова браншовите организации искат облекчаване на процедурите за привличане на работници от трети страни извън ЕС. \"Ако преди две години имахме проблеми с квалифицирания персонал, сега имаме проблеми с намирането изобщо на персонал\", каза Галин Господинов, председател на браншовата камара на дървообработващата и мебелната промишленост. Редица секторни проблеми поставиха на срещата браншовите организации. За сериозен нерегламентиран внос на велосипеди от Китай алармира главният секретар на Асоциацията на производителите на велосипеди в България Борислав Георгиев. Той припомни, че този сектор в България осигурява 1600 работни места, а през 2017 г. износът на продукция е бил 7 млн. евро. Един от основните проблеми за бизнеса е липсата на качествена оценка на въздействието на проектите на нормативни документи, посочи изпълнителният директор на Асоциацията на рециклиращата индустрия Владимир Димитров. \"Оценката или изцяло липсва, или е повърхностна, незадълбочена и напълно формална\", обясни той. Бизнесът отново призовава управляващите да определят адекватен модел за формиране на таксата за смет. Работодателите настояват тя да не зависи от данъчната оценка на имота или балансовата стойност на активите, а да се формира от количеството изхвърлян боклук.", "date": "2018.10.25", "title": "Бизнесът иска нов Кодекс на труда"}
{"url": "http://standartnews.com/balgariya/snyag_v_planinite_i_stud_v_tsyalata_strana_-377047.html", "text": "Сняг преваля на много места в планините в сряда вечерта и тази нощ. Някои от районите, които побеляха, са централна Стара планина, Витоша и Рила, показват уебкамери. Снежната покривка е минимална и затоплянето ще я разтопи още утре. Първи сняг падна и на прохода Шипка. През цялата нощ няколко машини на пътноподдържаща фирма почистваха прохода. Заради ниските температури и бурния вятър на места се образуваха заледявания. От АПИ предупреждават шофьорите да не тръгват към високопланинските проходи без автомобилите им да са оборудвани със зимни гуми и да са подготвени за зимни условия. Тази сутрин валежите ще спрат навсякъде. Постепенно и облачността ще се разкъса първо на север, после и на юг. Вятърът ще утихне спрямо вчерашния ден, но в голяма част от Северна и Западна България скоростта му все още ще гони 40-50 км/ч. Затова и днес остават предупрежденията за силен вятър в 14 области у нас. Днес е най-студеният ден тази седмица. Между 1 и 6 градуса са температурите сутринта. Най-студено е в района на София. През деня това ще се запази. Температурите ще достигнат 12-13 градуса, до 15 градуса в най-южните райони. В планините е мразовито и ветровито. Вятърът ще остане силен и опасен. Иначе облачността ще се разсее и ще е слънчево през целия ден. От петък, в продължение на няколко дни, ще е сухо и топло. Температурите бързо ще скочат до стойности около и над 20 градуса. В равнините на Северна България очакваме летни температури над 25-26 градуса. Ще е сухо до края на месеца и дори в началото на ноември. Сухото време е факт благодарение на зона с високо атмосферно налягане в най-югоизточните райони на континента, което ще задържи формиращия се над Италия пореден средиземноморски циклон. Все пак очакваме слаби валежи вторник срещу сряда, но количествата ще са незначителни.", "date": "2018.10.25", "title": "Сняг в планините и студ в цялата страна"}
{"url": "http://standartnews.com/balgariya/mazhka_kozmetika_s_inovativna_sastavka_zashtitava_kozhata__ot_zamarseniya_vazduh_i_tsigareniya_dim-377040.html", "text": "Грижата за външния вид не е привилегия само на жените. Все повече мъже в наши дни използват различни козметични продукти, за да изглеждат добре. Това не трябва да се възприема като проява на суетност, а като необходимост, особено в замърсената градска среда, която предизвиква значителни увреждания  на кожата с видими последици. Козметичната линия   на   е създадена с   за нуждите на модерния мъж. Нейната висококачествена активна съставка LanacitynTMPF предлага адекватна   от замърсения  въздух и околната среда, улавя  праховите частици и поддържа естественото прочистване на кожата от токсините. Проведени изследвания показват, че LanacitynTMPF осигурява и   срещу цигарения дим, подобрява блясъка и тонуса на кожата, намалява загубата на вода в нея. Тази иновативна съставка представлява комбинация от бактерията Alteromonas мacleodii /която живее в изключително токсични условия при екстремно високи температури/  и екстракт от хризантема. В   на   LanacitynTMPF  е съчетан с   и тази комбинация  изгражда защитна система, която гарантира цялостно предпазване от замърсения въздух. Козметичната линия за мъже включва:  ,  ,  ,  ,   и  . Дневният и нощният флуид осигуряват активна   за кожата през деня и нощта от замърсената околна среда. Кремът около очи подобрява тонуса на кожата, а включените в състава му маслинов сквалан и   Е подхранват кожата и възстановяват еластичността в зоната около очите. Балсамът за след бръснене успокоява раздразнената и зачервена кожа. Измиващият гел има ексфолиращ ефект и отстранява замърсяванията в дълбочина, без да изсушава. Шампоанът за коса и тяло e специално разработен за мъже и се грижи за блясъка и тонуса на кожата и косата. Козметичната серия   на   е правилният избор за кожата на съвременния мъж, който държи на външния си вид и иска да излъчва увереност и самочувствие в ежедневието си.", "date": "2018.10.25", "title": "Мъжка козметика с иновативна съставка защитава кожата  от замърсения въздух и цигарения дим"}
{"url": "http://standartnews.com/balgariya/bchk_otbelyazva_140_godini_ot_sazdavaneto_si-377045.html", "text": "Българският Червен кръст (БЧК) отбелязва 140 години от създаването си. Президентът на Международната федерация на Червения кръст/Червения полумесец Франческо Рока и представители на Международния комитет на Червения кръст ще се срещнат с доброволци и служители на БЧК. Държавният ни глава Румен Радев, под чийто патронаж е БЧК, ще се срещне с Франческо Рока. Вечерта в Народния театър \"Иван Вазов\" ще има тържественото честване на годишнината, на което се очаква да присъства и президентът Радев.", "date": "2018.10.25", "title": "БЧК отбелязва 140 години от създаването си"}
{"url": "http://standartnews.com/balgariya/otkrivat_na_posolstvo_na_sloveniya_v_sofiya-377046.html", "text": "Президентът Румен Радев ще се срещне днес с вицепремиера и министър на външните работи на Словения Миро Церар. Вицепремиерът и министър на външните работи Екатерина Захариева също ще се срещне със своя словенски колега, който е на официално посещение у нас по нейна покана. Разговорите на двамата първи дипломати в МВнР ще започнат със среща \"на четири очи\" и ще продължат с пленарно заседание на двете делегации, след края на което ще има изявления за медиите. По-късно същия ден вицепремиерът Захариева ще присъства на официалната церемония по откриване на посолство на Словения в София.", "date": "2018.10.25", "title": "Откриват на посолство на Словения в София"}
{"url": "http://standartnews.com/balgariya/hamid_hamid_obedineni_patrioti_i_valeri_simeonov_sa_otrovnite_plastmasi_v_balgarskata_politika-377056.html", "text": "Страната тъне в хаос, официализира се езикът на омразата, огромният принос за това е на „Обединени патриоти\" и Валери Симеонов, това са отровните пластмаси в българската политика, тровят обществото и това се пренася надолу сред хората. Това заяви депутатът от ДПС Хамид Хамид в ефира на БТВ. Вчера лидерът на движението Мустафа Карадайъ обяви, че ако националистите не излязат от властта, ДПС ще започне конкретни действия за промяна на политическата ситуация. „Има най-различни способи една демократична опозиция да покаже своята позиция\", отбеляза днес Хамид. Той даде примери - през последните няколко седмици да сте забелязали, че от ДПС зависи кворумът в Народното събрание? ДПС има своите политически партньори в ЕС, има своите премиери от АЛДЕ, своите евродепутати. АЛДЕ управлява заедно с ЕНП, АЛДЕ осигурява мнозинството в Европейския парламент. В края на миналата година почетният лидер на ДПС Ахмед Доган предупреди, че няма смисъл да се сваля правителството, при положение, че опозицията не е готова да управлява. Хамид Хамид тълкува думите му така: „Докато не се смени начинът на мислене и моделът на управление, няма смисъл един да си отиде и друг да седне. Виждам дори в думите на голямата опозиционна партия БСП стремежа към „Стани да седна\". Затова пък ДПС работят по програма за ускорено развитие на България. Хамид посочи, че 15 панела по различни теми се трудят над документа и скоро ще го представят на обществеността.", "date": "2018.10.25", "title": "Хамид Хамид: Обединени патриоти и Валери Симеонов са отровните пластмаси в българската политика"}
{"url": "http://standartnews.com/balgariya/knsb_proektobyudzhetat_za_2019_g_e_naydobriyat_dosega_v_upravlenieto_na_borisov-377060.html", "text": "Според КНСБ проектобюджетът за 2019 година е най-добрият досега в управлението на Борисов. Тази оценка за параметрите на бюджета направи лидерът на КНСБ Пламен Димитров пред Координационния съвет на синдиката. На Координационния съвет присъства финансовият министър Владислав Горанов, който ще представи параметрите на проекта за държавен бюджет за 2019 година. Средно с 50 лева ще се увеличи общата осигурителна вноска на работниците, които получават заплата над 2600 лева, след вдигането на максималния осигурителен доход на 3000 лева от следващата година. Това обяви президентът на КНСБ Пламен Димитров при представяне на основните параметри на проектобюджета. Това ще засегне около 135 хиляди души с доход над сегашния максимален осигурителен доход. По думите на Димитров това ще даде повече права на тези хора при излизане в болнични или майчинство, както и в бъдеще при пенсиониране.", "date": "2018.10.25", "title": "КНСБ: Проектобюджетът за 2019 г. е най-добрият досега в управлението на Борисов"}
{"url": "http://standartnews.com/balgariya/feldsherka_izrodi_bliznacheta_v_lineykata-377062.html", "text": "Фелдшер от Спешния център на Стражица е изродил тази нощ близначета в линейка, съобщават на страницата си във „Фейсбук\" от Националната асоциация на работещите в спешната медицинска помощ. \"Родилката не е знаела ,че има многоплодна бременност и въпреки това един български спешен медик се справи извън болница с нелеката задача да даде живот на две деца.Това е четвъртото израждане на колегата ни за тази година . БРАВО НА ЕКИПА, които предпочете да остане анонимен!\", пише още в публикацията.", "date": "2018.10.25", "title": "Фелдшерка изроди близначета в линейката"}
{"url": "http://standartnews.com/balgariya/shesta_poredna_godina_nosht_na_teatrite_u_nas-377063.html", "text": "За шеста поредна година у нас ще има Нощ на театрите – ще се проведе на 17 ноември, ще се включат 15 български града. По традиция програмата ще започне сутринта и ще продължи и ще продължи и след полунощ.", "date": "2018.10.25", "title": "Шеста поредна година Нощ на театрите у нас"}
{"url": "http://standartnews.com/balgariya/zabranyavat_i_plastmasovite_kutii_za_sandvichi-377051.html", "text": "Европейският парламент разшири списъка на пластмасите, които трябва да бъдат забранени до 2021 г. Към чиниите, чашите, сламките, клечките за уши, дръжките за балони и други са добавени и оксоразградими изделия, като опаковки и съдове от експандиран полистирен. Те се използват за съхранение на стоки за бързо хранене. Евродепутатите гласуваха също до 2025 г. в ЕС да се намали поне с 25% използването на пластмасови изделия, които могат да бъдат заменени. Това включва кутиите за еднократна употреба за сандвичи, плодове, зеленчуци, десерти или сладолед. Забраната на пластмасови изделия за еднократна употреба се очаква да влезе в сила от 2021 г. Евродепутатите одобриха и мерки, които засягат отпадъците от тютюневи изделия (цигарените филтри с пластмаса). Те ще трябва да се намалят наполовина до 2025 г. и с 80% до 2030-а. Един-единствен цигарен фас е достатъчен за замърсяването на 500 до 1000 литра вода и когато се изхвърли на пътя, са нужни 12 години, за да се разгради напълно.  Страните от ЕС ще трябва положат усилия производителите на тютюневи изделия да покриват разходите за събиране на отпадъците от тези изделия, както и по-нататъшните разходи за превоз, обработка и събиране на отпадъците. Държавите трябва също да направят необходимото поне половината от изгубените или изоставени риболовни приспособления, съдържащи пластмаса, да се събират всяка година. Поставената цел за преработката им е най-малко 15% до 2025 г. Производителите на риболовни съоръжения трябва да участват в процеса на преработка. Според ЕК над 80% от отпадъците по плажовете са от пластмаса. Посочените изделия в забраната са 70% от всички отпадъци в Световния океан. Заради бавното си разграждане, пластмасата се натрупва и е открита в тюлени, китове, морски костенурки и птици, в рибата и ракообразните - в хранителната верига на човека. Изследване на 39 марки сол, произвеждани от 16 държави на шест континента, сред които и България, сочи, че в над 90% от тях се съдържат микропластмаси заради замърсяването на планетата. Най-голямо е количеството им в солта с произход от Азия, като лидер е Индонезия, следвана от Тайван и Китай. Българската сол е на предпоследно място в класацията, а най-малко микропластмаси са открити в италианските продукти. Това показва ново изследване на Ким Сеунг-Киу, професор в южнокорейския национален университет Инчеон, и природозащитната организация \"Грийнпийс\" - Източна Азия.", "date": "2018.10.25", "title": "Забраняват и пластмасовите кутии за сандвичи"}
{"url": "http://standartnews.com/balgariya/zimno_ili_lyatno_vreme_kakvo_vreme_predpochita_biznesat-377059.html", "text": "Тази неделя ще преместим стрелките на часовниците с час назад. Зимно или лятно часово време ще е постоянно у нас? Как българите гласуваха в онлайн проучването, което държавата проведе? Колко печели и колко губи бизнесът от смяната на времето? От над 17 000 гласували българи 96% подкрепят идеята да се премахне сезонната смяна на времето. От тях 51% искат лятно часово време, а 38% - зимното да е постоянно, съобщава NOVA. Дилемата за България трябва да се реши окончателно през април догодина. Дотогава сметките на бизнеса са категорични – губим много повече, отколкото печелим при изкуственото въртене на стрелките. От строителния бранш пресмятат, че през зимата часовете за работа са с една трета по-малко. Затова настояват за лятно време през цялата година. Сега най-големи са трудностите със сроковете при строителството по морето, тъй като там се строи предимно през зимните месеци. Почти 3/4 от работещите са по-непродуктивни заради смяната на времето. От това загубите в строителството са поне 100 млн. годишно. Най-големи ползи от лятното време очакват в туризма. В сектора всеки светъл час носи милиони приходи. А всяко изкуствено въртене на стрелките води до хаос при организирани пътувания, трансфери и транспортни връзки. От това туризмът губи. Промяна в организацията ще е нужна и за бизнесите, които работят с партньори в други часови зони. Час назад веднага се усеща и в земеделието. Според земеделците секторът печели с пъти повече през летните месеци, а работата през зимата е силно затруднена. По-дългата нощ носи и повече приходи за такситата, защото по-тъмно поръчките се увеличават с пъти. За обществения превоз обаче шофьорите не виждат разлика. Работата през нощта е повече и при екипите на Спешна помощ, което често създава трудности. Първите два дни след промяната – в понеделник и вторник, рискът от сърдечен удар се увеличава с 10%, случаите на инсулт – с 8%, а на инфаркт – със 75%. От безсъние страдат 40-45% от европейците, включително и българите, за което основно винят лятното часово време. Адаптацията отнема поне две седмици, а за да влезем по-бързо в час, съветът е всеки ден да връщаме часовника с 10-20 минути назад преди промяната да настъпи. Кое време е по-подходящо за нас зависи и от ритъма ни на живот. Лятното е препоръчвано за т.нар. хора „сови\". Те се събуждат трудно сутрин, трудно влизат в кондиция, а вечер са много активни. Зимното пък е подходящо за т.нар. хора \"чучулиги\". Те си лягат и се събуждат по-рано, но вечер не са така активни. Според експертите все пак производителността ни зависи от менажирането на времето ни, а не дали живеем по зимно, или по лятно.", "date": "2018.10.25", "title": "Зимно или лятно време: Какво време предпочита бизнесът?"}
{"url": "http://standartnews.com/balgariya/mareshki_pak_zove_karakachanov_i_valeri_simeonov_da_si_podadat_ostavkite-377067.html", "text": "Лидерът на \"Воля\" Веселин Марешки призова в декларация от парламентарната трибуна вицепремиерите Красимир Каракачанов и Валери Симеонов да си подадат оставките. Марешки обясни, че родителите са му сигнализирали, че в учебник по биология  фигурира изречение, свързано с възрастта на настъпването на социалната и полова зрялост и е записано, че тогава се формира сексуалната идентичност - хомосексуална или хетеросексуална. Тези внушения, че полът е социална роля, която избираме, а не биологичен факт, са в основата на джендър идеологията, заяви Марешки. Това ли доживяхме, в управлението, в което има \"Обединени патриоти\", джендър идеологията най-накрая е част от българското образование, попита той. Според него маските започват да падат и има двоен стандарт на Обединените патриоти. Затова Марешки призова Каракачанов и Симеонов  да си понесат политическата отговорност и да си подадат оставките. От името на ПГ \"Обединени патриоти\" Юлиан Ангелов заяви, че именно Обединените патриоти са спрели Истанбулската конвенция в България и това е факт. Всички тези проблеми за българските учебници и налагане на определена терминология е от години и ние от Обединените патриоти  сме реагирали и  сме направили съответните срещи с МОН да бъдат премахнати всички такива текстове и внушения, нашата работа сме я свършили, посочи Ангелов.  Той изрази изненада как председател на либерална партия  говори срещу джендър идеологията.", "date": "2018.10.25", "title": "Марешки пак зове Каракачанов и Валери Симеонов да си подадат оставките"}
{"url": "http://standartnews.com/balgariya/kade_spirat_vodata_utre-377061.html", "text": "На 26 октомври 2018 г. (петък), във връзка с подмяна на сградно водопроводно отклонение на ул. „Христо Ботев\" гр. Нови Искър кв. „Гниляне\", се налага спиране на водоподаването от 09:00 до 14:00 часа на клиентите на „Софийска вода\", живеещи в района на: кв. „Гниляне\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Христо Ботев\" ъгъла с ул.\"Смолничето\". На 26 октомври 2018 г. (петък), във връзка с изпълнение на инвестиционен проект за реконструкция на уличен водопровод на ул. „Ген. Паренсов\" Център, се налага спиране на водоподаването от 09:00  до 21:00 часа на клиентите на „Софийска вода\", живеещи в района на: ул. „Ген. Паренсов\" от бул. „Васил Левски\" до ул. „6-ти септември\" бул. „Васил Левски\", ул. „Гурко\", ул. „6-ти септември\", ул. „Граф Игнатиев\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Цар Иван Шишман\" ъгъла с ул. „Юри Венелин\". След възстановяване на водоснабдяването е възможно временно повишаване  мътността на водата. Какво се случва между сестра Райкова и доцент Банков в „Откраднат живот\"? dariknews.bg След реализацията на този инвестиционен проект клиентите на „Софийска вода\" живеещи в района ще почувстват значително подобреното качество на предоставяните услуги. На 26 октомври 2018 г. (петък), във връзка с изграждане на сградно водопроводно отклонение на ул. „Знание\" кв. „Бенковски\", се налага спиране на водоподаването от 09:00 до 19:00 часа на клиентите на „Софийска вода\", живеещи в района на: ул. „Знание\" – бл. 1, бл. 2, бл. 3 При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: до бл. 2. На 26 октомври 2018 г. (петък), във връзка с подмяна на спирателен кран на бул. „Мадрид\" кв. „Подуене\", се налага спиране на водоподаването от 00:00 до 06:00 часа на клиентите на „Софийска вода\", живеещи в района на: бул. „Мадрид\" от ул. „Алеко Константинов\" до ул. „Черковна\"(четни) ул. „Черковна\" от бул. „Мадрид\" до ул. „Русалка\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Васил Друмев\" ъгъла с бул. „Мадрид\". На 26 октомври 2018 г. (петък), във връзка с подмяна на сградно водопроводно отклонение на ул. „Момин кладенец\" с. Казичене, се налага спиране на водоподаването от 09:30 до 16:00 часа на клиентите на „Софийска вода\", живеещи в района на: ул. „Момин кладенец\" от ул. „Хан Аспарух\" до ул. „Липите\", ул. „Кръстю Пастухов\" от ул. „Васил Левски\" до ул. „Момин кладенец\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Момин кладенец\" №22. На 26 октомври 2018 г. (петък), във връзка с подмяна на сградно водопроводно отклонение на ул. „Лесновска\" с. Чепинци, се налага спиране на водоподаването от 09:30 до 14:30 часа на клиентите на „Софийска вода\", живеещи в района на: ул. „Искър\", ул. „Орфей\", ул. „Стара планина\", ул. „Минерален извор\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Реката\" ъгъла с ул. „Мургаш\". На 26 октомври 2018 г. (петък), във връзка с изграждане на сградно водопроводно отклонение на ул. „Панорамен път\" местност „Гърдова глава\", се налага спиране на водоподаването от 10:00 до 22:00 часа на клиентите на „Софийска вода\", живеещи в района на: ул. „Петко войвода\" от ул. „Панорамен път\" до ул. „Букара\" ул. „Сребриста липа\" от ул. „Петко войвода\" до ул. „Бял равнец\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Сребриста липа\" ъгъла с ул. „Петко войвода\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . \"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.10.25", "title": "Къде спират водата утре?"}
