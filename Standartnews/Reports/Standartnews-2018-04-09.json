{"url": "http://standartnews.com/sport/tervel_s_10a_pobeda_v_profiboksa-370241.html", "text": "Българският боксьор Тервел Пулев записа 10 поредна победа в професионалния бокс, след като нокаутира унгарския си съперник Ласло Пензеш в залата във Виена снощи. Пулев продължава да няма загуба. Той записа и 9 успех с нокаут. Тервел Пулев успя да нокаутира Пензеш във втория рунд, съобщава gong.bg. Българинът изпрати в нокдаун Пензеш още в първия рунд. Тервел нанесе много добра поредица от удари – ляв прав, десен прав и ляв ъперкът. След ляво круше и ляв ъперкът унгарският боксьор подгъна крака и загуби равновесие. Все пак Пензеш успя да се изправи и да довърши първия рунд. Във втория унгарецът бе пратен във втори и в трети нокдаун. Съдията прецени, че Пензеш може да продължи участието си в мача, но след тежко ляво круше Тервен Пулев нокаутира своя съперник и записа десета поредна победа. Тервел Пулев постигна първа победа над съперник, който до този момент нямаше поражение в своята кариера. Това е трети успех на Пулев след нокаут във втория рунд.", "date": "2018.04.08", "title": "Тервел с 10-а победа в профибокса"}
{"url": "http://standartnews.com/balgariya/stotitsi_signali_bez_rezultat_za_izbyagalite_retsidivisti-370255.html", "text": "Полицията получила стотици сигнали, че избягалите затворници Владимир Пелов и Радослав Колев са забелязани на различни места в страната, но в крайна сметка нито едно от обажданията не е довело до конкретни следи, информира БНР. Радиото отбелязва, че последният по-конкретен случай е от вчера. В МВР е постъпило информация, че избягалите са засечени във вила близо до село Огоя, което се намира до Своге. На място са били изпратени сили на полицията, които са претърсили района, но двамата затворници не са открити. Пелов и Колев избягаха от Централния софийски затвор във вторник, след като стреляха по надзиратели и ги заплашиха с оръжие. Полицията все още се опитва да установи как двамата затворници са се сдобили с пистолет. Следствието по случая се води в СДВР, но в издирването на двамата мъже участват всички областни дирекции на МВР в страната, допълва БНР.", "date": "2018.04.08", "title": "Стотици сигнали без резултат за избягалите рецидивисти"}
{"url": "http://standartnews.com/balgariya/mitropolit_antoniy_shte_pomognem_na_makedonskata_tsarkva_za_vdigane_na_shizmata-370254.html", "text": "Светият синод на Българската православна църква /БПЦ/ преди половин година взе решение да помогне на Македонската православна църква - Охридска архиепископия /МПЦ-ОА/ за вдигане на схизмата. Това каза Западно и Средноевропейският митрополит Антоний пред Нова телевизия, който вчера донесе Благодатния огън от Божия гроб. За първи път МПЦ-ОА вчера получи официално Благодатния огън и това стана благодарение на България. \"Посрещнахме на летището представители на Македонската църква – митрополит Иларион на град Щип, който е пратеник на архиепископ Стефан, главата на МПЦ. Дадохме частица от благодатния огън, който да бъде занесен на вярващите в Македония. Това е един акт на решението на Светия Синод, което бе взето, за да поеме протегната ръка на МПЦ за съдействие за уреждане на статута й, т.е. вдигане на схизмата\", каза митрополит Антоний. Той припомни, че преди половин година доста ясно Светият синод на МПЦ-ОА се обърнал към БПЦ за съдействие за получаване на автокефалност.", "date": "2018.04.08", "title": "Митрополит Антоний: Ще помогнем на Македонската църква за вдигане на схизмата"}
{"url": "http://standartnews.com/svyat/predotvratiha_atentat_v_berlin-370253.html", "text": "По информация на националния ежедневник Die Welt германската полиция е предотвратила терористичен атентат срещу Берлинския полумаратон, който тази година се провежда днес. Спецчастите на полицията са арестували четирима души, планирали да извършат нападения с хладни оръжия срещу участниците в спортното събитие и хората, дошли да го наблюдават. Според изданието сред групата арестувани има лице, което е пряко свързано с кръговете на Анис Амри – тунизиецът, който извърши терористичното нападение от 19 декември 2016 г. срещу коледния базар във федералната германска столица. Жилището на един от четиримата е било претърсено от правоохранителните органи малко преди нападението на „Брайтшайдплатц\". Източник на редакцията разкрива, че основният заподозрян по случая е разполагал с два ножа, с които е планирал да извърши нападението. Лицето е било под наблюдение на компетентните органи. Други подробности обаче към момента не се съобщават. Преди обед в неделя, сенаторът по вътрешните работи Андреас Гайзел (ГСДП) заяви, че с оглед на трагедията в Мюнстер са разпоредени повишени нива на сигурност.", "date": "2018.04.08", "title": "Предотвратиха атентат в Берлин"}
{"url": "http://standartnews.com/lyubopitno/virtualnata_realnost_pravi_detsata_obshtitelni-370256.html", "text": "Американската организация с идеална цел \"Common Sense\" (\"Здрав разум\") публикува доклад, в който се говори за преимуществата на виртуалната реалност, съобщи \"Лайф\", цитиран от Дарик. Въпросната организация се е заела с реклама на безвредни технологии. По мнението на нейни специалисти, виртуалната реалност помага на децата да станат по-социални и да изпитват по-голямо съчувствие към други хора. Генералният директор на \"Common Sense\" Джеймс Стейър заяви, че виртуалната реалност е увлекателна технология, въз основа на която на даден етап децата могат да придобият важни житейски навици, свързани със състрадание и трезв поглед към бъдещето. В рамките на изследването била извършена анкета. Според 60 на сто от интервюираните родители, децата им могат да получат негативни последствия за здравето си във виртуалната реалност. 38 на сто от родителите обаче са уверени, че виртуалната реалност ще допринесе децата им да придобият важни социални навици. В доклада се отбелязва също, че трябва да сме бдителни при изследването на влиянието на виртуалната реалност върху децата. Причината за това е, че технологията може да има толкова силен ефект върху детето, че то да престане да различава виртуалния свят от реалността.", "date": "2018.04.08", "title": "Виртуалната реалност прави децата общителни"}
{"url": "http://standartnews.com/svyat/mlada_nadezhda_na_dps_vleze_v_rakovodstvoto_na_evropeyskata_liberalna_mladezh-370248.html", "text": "Кандидадът на Младежко ДПС - Антоанета Асенова  бе избрана за член на бюрото на Европейската либерална младеж (LYMEC). Асенова получи най-голяма подкрепа от делегатите на организацията, като събра 189 от 192 възможни гласа при тайно гласуване. Това се случи по време на конгреса на организацията, който се проведе в периода 6-8 април в Берлин, Германия. Също така, Сюлейман Сюлейман беше избран за делегат на конгреса на партия АЛДЕ, който ще се проведе есента в Мадрид. Делегацията на Младежко ДПС се състоя от председателя на Младежко ДПС и евродепутат Илхан Кючюк, членовете на ЦОС на Младежко ДПС Сюлейман Сюлейман, Мюмюн Мюмюн и Гюлфие Арнаудова. Това е поредният успех за организацията след избирането на Илхан Кючюк за вицепрезидент на АЛДЕ и Гюлфие Арнаудова за вицепрезидент на Либералния младежки интернационал (IFLRY). „Ще работя активно за интеграцията  на Западните Балкани, хармонизирането на миграционните политики, както и по въпроси свързани с равноправното европейско гражданство - включително политиките срещу липсата на Визова реципрочност и различното третиране на граждани на Европейския съюз\", каза след избора си новоизбраният член на бюрото на LYMEC Антоанета Асенова. За председател на организацията бе избрана Свеня Хан  от JULIS, Германия. \"Младежко ДПС се позиционира на ключови позиции във всички международни младежки либерални организации. Това е огромно признание, но и огромна отговорност за нас и ние го осъзнаваме.\", коментира председателят на Младежко ДПС Илхан Кючюк.", "date": "2018.04.08", "title": "Млада надежда на ДПС влезе в ръководството на Европейската либерална младеж"}
{"url": "http://standartnews.com/svyat/super_evakuatsiya_zaradi_bomba_v_germaniya-370246.html", "text": "Обезвреждане на британска бомба от годините на Втората световна война принуди повече от 26 000 души да напуснат домовете си в Падерборн - университетски град, намиращ се в североизточната част на федералната провинция Северен Рейн-Вестфалия, Германия, съобщава националният ежедневник Die Zeit, като отбелязва, че това е най-голямата операция за евакуация в следвоенната история на града. В рамките на 10 часа е забранено влизането в радиус от 1,5 км около мястото, където е открит снарядът, за да могат сапьорите да обезвредят бомбата от внушителните 1,8 тона. В часовете преди обед пожарните служби и полицията потвърдиха, че евакуацията е преминала по план. Сред сградите, които са били опразнени, са две болници и няколко домове за възрастни хора. Университетът и част от историческия стар град също са евакуирани. За гладкото протичане на операцията са задействани над хиляда пожарникари и представители на аварийни служби. Бомбата беше открита само преди една седмица и половина, по време на строителните дейности. Тя се е намира на едва 80 см под земята. Експертите са категорични, че снарядът е изключително мощен и има огромен унищожителен потенциал.", "date": "2018.04.08", "title": "Супер евакуация заради бомба в Германия"}
{"url": "http://standartnews.com/svyat/hristos_voskrese_i_sluzhba_za_vtoro_vazkresenie_kray_bosfora-370245.html", "text": "С \"Христос возкресе, воистина Возкресе\" няколко хиляди православни българи посрещнаха Великден в реставрираната уникална българска Желязна църква край Златния рог в Истанбул. Повече от 10 автобуса със сънародници са пристигнали от България специално, за да присъстват на пасхалното богослужение снощи в храма и той бе изпълнен до краен предел, мнозина стояха в двора. Сред присъстващите бяха посланикът на България в Анкара Надежда Нейнски, служители от българското генерално консулство в Истанбул, единственият българин архонт във Вселенскатата патриаршия Димитър Атанасов, много българи, работещи в града край Босфора. Празничното пасхално богослужение в храма \"Свети Стефан\" бе извършено снощи за пръв път от седем години насам след продължителната реставрация. То се ръководеше от протосингела на Старозагорската епархия, който поздрави миряните с Възкресението на Исус Христос, най-големия християнски празник. Точно в 12 часа след звъна на църковната камбана православните християни начело със светите отци направиха обиколка със свещи около църквата. Днес в храма \"Свети Стефан\" беше изнесена службата за Второ Възкресение. След това имаше обяд на българската общност в големия салон на българската Екзархия с агнешко чеверме, музика и танци. Великденски концерт на хор Кантилена от Велико Търново, изложба от икони, изработени от деца от България, която е подредена в приземния етаж на Желязната църква са също прояви, които съпътстват Великденските празници на православните българи в града край Босфора. Екипи на истанбулската дирекция по сигурността са мобилизирани специално за охраната на християнските църкви в града, които останаха отворени до късно през нощта.", "date": "2018.04.08", "title": "\"Христос воскресе\" и служба за Второ Възкресение край Босфора"}
{"url": "http://standartnews.com/svyat/balgari_razkazaha_za_intsidenta_v_myunster-370240.html", "text": "Българи, които живеят в германския град Мюнстер, разказаха пред NOVA за разследването на атаката с ван срещу ресторант вчера и ситуацията в града след това. Ван се вряза в масите на известно заведение в центъра на града в събота следобед. Трима души загинаха, сред които и шофьорът, който се застреля. Над 20 души са ранени, като състоянието на шестима от тях е тежко. Няма данни за пострадали българи. Полицията работи по няколко версии, инцидентът се разглежда като умишлено нападение, но се изключва версията за терористичен акт. Вчера министърът на вътрешните работи на провинция Северен Рейн-Вестфалия потвърди, че шофьорът на вана е германец, а медии отбелязаха, че той е с психични отклонения и преди време е правил опит за самоубийство. След като ванът се вряза в заведението на открито, центърът на Мюнстер беше отцепен заради мащабна полицейска акция. Българката Пенка Влъчкова, която живее в Мюнстер, разказа, че със семейството си обмисляли да седнат в заведението, където нападателят се врязал с вана си малко по-късно. „Нещо отвътре ми подсказваше, че трябва да продължим напред\", каза тя. „200 метра повървяхме и чухме суматоха. Разхвърчаха се линейки, пожарна, полиция. Започнаха да отцепват района. Имаше много тежковъоръжени полицаи. Над нас летяха два хеликоптера, единият, от които застана на място и остана така повече от час и половина, снимайки ежесекундно мястото на престъплението\", разказва Пенка. „Буквално няколко минути преди това видяхме хората – весели, радостни, със семействата си\", допълва тя. Българката каза, че вчера улиците на града са били затворени и е имало много строг полицейски контрол. Според нея до 2 през нощта е имало хора в централните части на града, които не са били допускани до домовете си. Иво Кънчев, който живее в Мюнстер от 2001-ва година, каза, че според германските медии като „Франкфуртер Алгемайне Цайтунг\" извършителят не е бил родом от града, но дълго живеел в него. „Жертвите са идентифицирани – мъж и жена, които най-вероятно са били гости на града\", заяви Кънчев. Той добави, че полицията работи по всички версии. В първия час след инцидента се е работело по версията, че може да става въпрос за терористичен акт, а в града са били извършвани арести и проверки. „Тази вечер се очаква министър-президентът на областта, заедно с федералния министър на вътрешните работи да пристигнат в Мюнстер\", каза той. Анализаторът на процесите в Германия Мария Стоянова заяви, че подобен инцидент с психично болен не се случва за пръв път в страната. „За съжаление това не е първият подобен инцидент и не за пръв път лице, което желае или е в състояние на амок и иска да направи самоубийство, се насочва към група от хора. Това се случи преди години по време на едно от световните първенства по футбол\", отбеляза анализаторът. Тогава за щастие не е имало жертви. „Случаят прилича на този със зловещата разлика, че има двама загинали и 20 ранени\", каза тя. „Нормално е, тъй като в последните няколко години сме свидетели на опити от терористи, да се опитват да използват товарни автомобили като оръжие\", каза тя и добави, че поради това е обясним фактът, че първоначалната реакция на вчерашния инцидент е, че това може да е атентат.  „Сега по-скоро от тази сутрин се прокрадват версии, свързани с участието на самоубилия се извършител в дясно екстремистката сцена\", заяви тя. „Другият вариант е свързан със самоубиец\", каза Стоянова, подчертавайки, че може да става въпрос за т.нар. „разширено самоубийство\".", "date": "2018.04.08", "title": "Българи разказаха за инцидента в Мюнстер"}
{"url": "http://standartnews.com/svyat/nad_100_zhertvi_ot_himicheska_ataka_v_siriya_sasht_i_rusiya_si_razmenyat_obvineniya-370251.html", "text": "Загиналите при предполагаемата химическа атака в контролирания от бунтовниците град Дума край Дамаск може да надхвърлят 100 цивилни, според опозиционната Национална коалиция, цитирана от ДПА. \"Съдбата на стотици семейства в укритията (в Дума) остава неизвестна поради прекъсване на комуникациите и електричеството, а спасителните екипи срещат затруднения да стигнат дотам\", се казва в съобщение на коалицията, поместено в интернет. Дамаск и неговият съюзник Русия отрекоха да е имало такова нападение. По данни на Сирийско-американското медицинско дружество над 500, главно жени и деца, са отведени за лечение със симптоми на излагане на химическо вещество. Пациентите са със симптоми на дихателна недостатъчност, централна цианоза, прекомерно слюнкоотделяне и изгаряния на роговицата на очите. Говорител на Съюза на здравните служби и спасителните организации изтъкна, че има съобщения за миризма на хлор, но спасителните екипи са на мнение, че е използван и зарин. Доброволческата спасителна организация \"Бели каски\" твърди, че хеликоптер е хвърлил върху град Дума варел, пълен с експлозиви и химикали, убивайки поне 40 души. Тя казва, че цели семейства са се задушили в мазетата си от отровния газ. \"Белите каски\" публикуваха в \"Туитър\" снимки на предполагаеми жертви на химическа атака, включително на жени и деца, лежащи безжизнено с пяна на устата. Според Русия съобщенията за варел с хлор, хвърлен от сирийските войски над град Дума, са поредна фалшива новина. Генерал-майор Юрий Евтушенко, високопоставен руски командващ в Сирия обвини за тези твърдения неправителствените независими организации, включително \"Белите каски\". Той отправи обвинения срещу Запада, който използва \"твърдения за химически атаки\", за да попречи на сегашната кампания на сирийската армия за евакуиране на бунтовниците от Дума. Официалната сирийска информационна агенция САНА отхвърли твърденията. \"Някои медии, известни с подкрепата си за терористи, твърдят, че армията е използвала химически оръжия в град Дума при военната си операция в отговор на атаките, извършени от терористична организация срещу няколко квартала на Дамаск и околностите\", каза САНА. Председателят на комисията по външни работи в руския Съвет на федерацията Константин Косачов изтъкна от своя страна, че зад поредната \"фалшива новина\" прозира очевидната цел да се спре извеждането на бойците от \"Джаиш ал ислам\" от град Дума и да се попречи на настъпването на сирийските правителствени войски. Той сравни този случай с инцидента с отравянето на Сергей Скрипал, около който британците \"с патос събираха съюзници\".", "date": "2018.04.08", "title": "Над 100 жертви от химическа атака в Сирия, САЩ и Русия си разменят обвинения"}
{"url": "http://standartnews.com/regionalni/velingrad_kanididatstva_za_gines_s_1000_boyadisani_yaytsa-370239.html", "text": "Във Велинград поставят рекорд, информира Дарик. На Велика събота там боядисваха великденски яйца, за да бъдат вписани в Книгата на Гинес. 1000 човека се включиха в събитието, водено от Тити Папазов. Те боядисаха по едно яйце и така за три минути бяха готови хиляда великденски яйца. След като 10 се оказаха счупени, България ще кандидатства за рекорд с 990 яйца, което е с над 400 повече от настоящия. През 2014 година във Вашингтон бяха боядисани 582 яйца. Дали постижението от Велинград ще подобри американското, предстои да разберем. Преди да бъдем вписани в \"Книгата на Гинес\", има процедури по одобрение, които отнемат между два и шест месеца.", "date": "2018.04.08", "title": "Велинград канидидатства за Гинес с 1000 боядисани яйца"}
{"url": "http://standartnews.com/balgariya/karadaya_pozdravi_hristiyanite_za_velikden-370247.html", "text": "От името на ДПС председателят на партията Мустафа Карадайъ отправи поздрав към християните в България по случай Великден. \"Честито Възкресение Христово, братя и сестри православни християни,\" се казва в обръщението, публикувано в официалния сайт на ДПС. \"От мое име и от името на Движението за права и свободи поздравявам всички православни християни с най-светлия християнски празник - Възкресение Христово! И днес този ден ни напомня за избора на Христос на любовта, пред лицето на омразата, на надеждата, пред отчаянието. Днес повече от всякога се нуждаем от повече любов, повече надежда, повече вяра в собствения избор и повече свобода и защита на основните човешки права. Нека  Христовото Възкресение да донесе мир в душите, вяра и хармония, а празникът изпълни домовете с уют, топлина и благополучие, дарявайки един на друг внимание и грижи, любов и вярност. Любовта, вярата и добронамереността са тези, които ни обединяват за да направим света по-добър.\"", "date": "2018.04.08", "title": "Карадайъ поздрави християните за Великден"}
{"url": "http://standartnews.com/balgariya/prezidentat_velikden_ni_vrashta_upovanieto_v_spravedlivostta-370236.html", "text": "Христос воскресе! Скъпи сънародници, във великия ден на Христовото Възкресение нека си пожелаем да крепне вярата, надеждата и любовта между всички нас, българите. Това написа държавният глава Румен Радев в социалната мрежа \"Фейсбук\" по повод светлия празник Възкресение Христово. \"Да не слабее волята ни да творим добро, дори когато срещаме неразбиране и враждебност. В изпитанията да не губим надеждата си, защото всеки Великден ни връща упованието в справедливостта и живота. Да обичаме ближния си, защото любовта е празна дума, ако не обърнем внимание на хората, които са непосредствено до нас\", пише още президентът.", "date": "2018.04.08", "title": "Президентът: Великден ни връща упованието в справедливостта"}
{"url": "http://standartnews.com/balgariya/chestito_vazkresenie_hristovo-370179.html", "text": "Днес е Възкресение Христово, най-светлият християнски празник. Това е денят, в който се чества Възкресението на Сина Божи Иисус Христос. В християнската религия на Възкресение Христово (Великден) се чества възкръсването на Иисус Христос. То е на третия ден, след като Христос е разпънат на кръст и погребан. Празната гробница е видяна от жените мироносици, посетили гроба. След това Иисус Христос се явява на Мария Магдалена, а после и на апостолите. Част от великденската традиция са боядисаните яйца и козунакът. Великденските яйца са специално боядисани или нарисувани яйца, които се поднасят на Великден, през пролетта. Най-важният цвят е червеният. Освен в други цветове, яйцата могат да се боядисват и украсяват с различни орнаменти, лепенки и т.н. Обредните хлябове са неотменна част от традициите на Великден. Обикновено се правят в кръгла форма и се украсяват с плетеници, като в средата им се слага червено яйце. В България по традиция се замесват в четвъртъка преди Великден, в Гърция – в петък и др.", "date": "2018.04.08", "title": "Честито Възкресение Христово!"}
{"url": "http://standartnews.com/balgariya/5_nestandartni_istorii_s_tsvetan_tsvetanov_-370200.html", "text": "В ГЕРБ казват, че ако Бойко Борисов е разумът на партията, то нейното сърце и душа е Цветан Цветанов. За него ГЕРБерберите твърдят, че познава едва ли не всеки в над 90-хилядната партия. Няма друг в нея, който да е в състояние да обикаля всеки ден структурите, да отделя време на всеки партиец, който го е потърсил и същевременно да решава куп проблеми -  на местните структури, на градовете, на отделните хора. Точно на Великден Цветан Цветанов става на 53 години. Празникът му е особено специален, защото тогава е на най-светлият ден - Възкресение Христово. Мнозина вярват, че подобно съвпадение е знак от Бога. Може би защото зад перфектният образ на професионалния политик се човек с голямо сърце, готов да дава. Доказва го фактът, че на 50-тия си юбилей Цветанов поиска не подаръци, а дарения за децата аутисти. Събра 70 000 лв., 50 000 от които дари за тях. Останалите раздели по 10 000 за санирането на училището в село Медени поляни,  Сърница и за провеждането на международната купа по планинско бягане за младежи и девойки през 2015 г. Малцина знаят, че ремонтирането на пътя към Преображенския манастир също е лична кауза на Цветанов. Шосето бе в трагично състояние, но той успя да убеди кабинета да отпусне 250 000 лева, с които отсечката бе отводнена и изцяло преасфалтирана. Какво още не знаем за Цветан Цветанов? За публична фигура, която всеки ден е в новините много трудно може да се каже нещо неизвестно. Затова \"Стандарт\" реши да потърси отговора на въпроса през погледа на неговите приятели и съпартийци. Предлагаме ви техните 5 нестандартни истории за Цветан Цветанов * * * * * Не е тайна, че Цветан Цветанов е сред най-високо ценените в чужбина съвременни български политици. Той има редица благодарствени писма и награди за своя професионализъм в сферата на вътрешния ред, сигурността и борбата с организираната престъпност от релевантните органи в САЩ, Италия, Испания, Австрия, Грузия, както и от Европол. Имах късмета и удоволствието да присъствам лично на най-впечатляващо награждаване. Точно преди 4 години, в началото на април 2014 г. бях част от работно посещение на г-н Цветанов в Мадрид. На официална церемония в присъствието на целия Генерален щаб на Гражданска гвардия на Испания министърът на вътрешните работи на Испания Хорхе Фернандес Диаз връчи лично на Цветан Цветанов най-висшето полицейско отличие на Испания – Сребърен кръст за граждански заслуги на Гражданската гвардия на Испания. Церемонията беше впечатляваща, но още по-отличаващо бе отношението на министъра към Цветан Цветанов. Ясно се виждаше, че той истински цени тяхното сътрудничество, силно му се доверява и вярва в неговия професионализъм и опит. Причината за наградата беше забележителното сътрудничество между България и Испания в сферата на сигурността и борбата с организираната престъпност по времето, когато Цветанов беше вътрешен министър на България. Под негово ръководство българските служби участваха активно в акцията на испанските си колеги за разбиване на наркотрафикантски канал от Колумбия, по време на която беше задържан българския кораб \"Свети Николай\" с 3 тона кокаин край Испания. Връчване на отличие от подобен калибър остава уникално постижение за български министър и със сигурност е резултат от дългогодишно и задълбочено сътрудничество. За това говори и фактът, че и до днес на всеки европейски или  международен форум за сигурност, на който присъства, г-н Цветанов винаги е обект на специални поздравления и благодарност не само от испанските си колеги, но и от останалите страни на ЕС, включително и от изпълнителения директор на Европол Роб Уейнрайт, който многократно е изразявал възхищението си от работата на Цветанов. Много малко са политиците в България, които толкова дълго време са във властта, толкова дълго време носят на плещите отговорността към обществото. И това, че ГЕРБ стана една много голяма партия, донесе и много ангажименти и липсата на почти никакво свободно време на Цветан Цветанов. Той запази прекрасното си чувство за хумор с близките си, запази добрия човешки образ, който не е заслепен от голямата му популярност, която има в цялата страна в момента. Той остана онзи добър и обикновен човек, когато сме заедно в малкото му свободни часове през неговите почивни дни. Когато се е случвало в работата си да срещна проблем, първият човек, за когото се сещам е Цветан Цветанов. И като кмет на Перник, и като областен председател на партия ГЕРБ, а и като народен представител преди това,  винаги съм знаела, че в негово лице имам сигурно рамо, на което да се опра. Към него изпитвам чувство на дълбоко уважение и респект заради човешките му качества и готовността му винаги да е полезен на другите и отдаден на общата ни кауза за добруване. В новата година от неговата възраст му желая преди всичко да е жив и здрав и да е успешен и заради всички нас и за България. По повод личния празник на Цветан Цветанов си спомням един предишен негов рожден ден,  посветен от него на децата с аутизъм. Споменът ми е с свързан с датата 2 април, когато е Световният ден за информираност за аутизма. Един ден само му споменах за този проблем, тогава беше министър на вътрешните работи, а той пожела да му разкажа подробно и след това го прие като лична кауза да информираме, да помагаме и да се грижим за хората с аутизъм. Впечатли ме начинът, по който той пожела да \"влезе\" в темата. Когато му разказах за тези деца и колко е интересно това състояние, в което те се намират - как някои от тях могат да издават само отделни звуци, а други са направо гениални в някоя област и колко са чувствителни всичките, той реагира спонтанно. Каза: \"Хайде да отидем!\". И наистина след ден отидохме в един Център за терапия на аутистични деца. Там останахме часове, работейки с децата с помощта на помагалата, посочени от терапевтите. Човекът Цветан Цветанов прие каузата със сърцето си и вече 9 години е партньор на организациите занимаващи се с проблема. И наистина посвети на това свой рожден ден, а събраните вместо подаръци средства бяха дарени в подкрепата на грижата за децата с аутизъм. Той се отдаде, както малцина биха го направили. Не каза чисто формално да му се опише и да му се предложи решение на проблема, а без да се замисля предложи веднага да отидем при децата. Така постъпва щедрият човек, готов да дава и да се радва когато дава. Това е част от личността и от характера на големия лидер, какъвто е Цветанов. Затова за мене не е изненада, че в неговия кабинет до  Сребърния кръст на Ордена за граждански заслуги на Гражданската гвардия на Испания, връчен му от  испанския министър на вътрешните работи заради доброто сътрудничество по времето, когато Цветанов ръководеше МВР у нас, стои и благодарствено писмо до него от родители на деца с аутизъм. За нас, младите в партията, заместник-председателят на ГЕРБ и председател на парламентарната група - Цветан Цветанов, е и приятел, и ментор. Той е човекът с най-голям опит в партийните дела, познава отлично всички структури, дори по имена ни знае. Това твърди Венцислав Хросинков, който е лидер на МГЕРБ в Пиринския край и общински съветник в Благоевград. Младежите в ГЕРБ оценяват високо усилията на Цветан Цветанов да им даде ценни съвети и уроци в политиката. Особено важно за тях е, че зам.-председателят на ГЕРБ присъства на почти всяко обучение или събитие, организирано за и от младежите. „Отличава го от останалите неговото приятелско отношение към нас. Наскоро, на Цветница, участва в десетото издание на нашата инициатива „Да пуснем корени в България\" в местността Рупите, където садихме дръвчета. Нито веднъж не го е пропуснал, макар че в този ден има имен ден и е нормално да е със семейството си\", казва Венцислав Хросинков. Той помни и най-ценните съвети на Цветанов към него и връстниците му – да внимават с действията и поведението си, тъй като е присъщо на младите да са емоционални и на моменти неразумни. Затова са длъжни да премислят нещата, да се пазят от изкушения, защото всяка грешка може да спре развитието им в политиката. „Иска от нас да сме преди всичко хора, да не забравяме хората край нас, да помним откъде сме тръгнали. Аз в момента съм общински съветник в Благоевград, но съм наясно, че дължа това на партия ГЕРБ\", признава Хросинков. Лидерът на МГЕРБ пожелава за рождения ден на Цветан Цветанов да е преди всичко здрав, да е все така всеотдаен в работата си за партията, но и да намира повече време за семейството си, на което много държи.", "date": "2018.04.08", "title": "5 нестандартни истории с Цветан Цветанов"}
{"url": "http://standartnews.com/balgariya/detsa_izpisaha_cherveno_yaytse_za_pernik-370197.html", "text": "Червено яйце с човешки бой, нашарено от деца с кръстчета, сърца и гълъби,  получи преди Великден Перник. Такъв подарък градът получава повече от 10 години подред, откакто се провежда  превърналото се в традиция състезание  „Писано яйце\". Тази година в него участват 76 ученици, разпределени в 18 отбора, представляващи своите училища. Сред тях бяха и децата  от сдружение „Дай, бабо, огънче\" и възпитаници на Център за обществена подкрепа. Всеки отбор получава по едно по-голямо и три по-малки яйца от глина, които за 30 минути трябва да се превърнат в творчески произведения,  но и да са съобразени  с местната традиция в боядисването на Великденски яйца. Задачата да нашарят най-голямото яйце получават възпитаниците от школата по изобразително изкуство в Обединения детски комплекс. Там заедно с  малките художници се занимават и невръстни актьори, певци и танцьори в различни школи и творчески ателиета. С художниците по огромното яйце работят и техният ръководител художникът Валинтин Топалов, но и директорът на Центъра Таня Китанова, създала преди двадесетина години прочулата в цяла Европа арт група, в която се занимават талантливи деца, но и техни връстници с особени образователни потребности. На сцената са малките актьорите от детско-юношеския театър „Мускетарите\". Те са в костюми на  чудати герои от различни приказки и организират забавни игри за най-малките гости на празника. Наоколо се разхожда на собствен ход огромно ярко плюшено яйце, което се здрависва с хлапетата, а те застават за селфи до него. В празничната програма участват и момичета и момчета от фолклорния ансамбъл „Граовче\". В този ден сцената е тяхна. Те показват всичко, на което са способни и което са научили в мястото, обозначавано с буквите  ЦЛРП-ОДК- Перник. Това е институцията, която заедно с общината участва в организацията и провеждането на конкурса за писани яйца. Но в изявата има замесени и други. От Регионалния исторически музей, например, са измисли правилата за оценяване на работата на малките майстори на великденски яйца, а директорът на музея Венцислава Крумова е председател на журито. Нали все пак този шарен и весел празник е и състезание. Тя дава напътствия на състезателите и обявява началото на надпреварата. Конкурсният характер на изявата изисква да се спази местната традиция, да се използват техники и мотиви, характерни за района, но и да се прояви креативност и артистичност и да се работи в екип. От значение ще бъде и как е представена работата след приключването й. Около  масите под сцената става напрегнато. Сред художниците има математици от Природо-математическата гимназия, спортисти от местното спортно училище \"Олимпиец\" и други, разнородни таланти. Върху яйцата те рисуват кръстчета и слагат надпис \"Христос възкресе\", правят красиви цветя, пеперуди  и български шевици, опитват техники като за истински яйца, макар да работят върху глинени. Върху червено яйце момченце прави фини ажурни шарки и обяснява, че така майка му украсявала яйцата, но не с четка, а с резец. Най-много са шарките, направени сякаш с восък върху горещо яйце, защото така най-често бабите в Пернишко шарели Великденските яйца. \"Баба и досега с восък пише буквата на всеки от нашето семейство и рисува пиле, пеперуда или цвете, но боядисва само червени яйца\", разказва Вероника. Децата са донесли  и материали за декупаж. Момиченце на име Калина прави  яйце като калинка. Червенобузест юнак на име Тони рисува върху яйцето си българският трикольор. Учениците от село Кладница са дошли с предварително подготвени плакати, на които пише, че отборът им е № 1  и \"шампион\". От училището в село Ярджиловци са си донесли декоративно гнездо с кокошка, за да покажат около нея пред журито нарисуваните си яйца. Докато децата бързат да направят най-красивите си яйца, работата им наблюдават от маса на маса лично кметът на Перник Вяра Церовска и нейният заместник Севделина Ковачева. Двете също спазват традицията и по Великден шарят яйца. Церовска пазела домашната рецепта да използва чорап, с който към яйцето притиска цветче или листенце и така го потапя в боята. Ковачева през последните години използвала бои под формата на гел, които се слагали в гумена ръкавица, а после там с тях се овалвало яйцето. Така времето е изтекло и идва ред за класиране. по-назад в него остават отборите, които не са боядисали нито едно червено яйце. Така е, защото в пернишко, но и по други краища, е задължително да има червени яйца и даже първото да е с цвета на кръвта Христова. С него търкали по бузките на децата, а после го слагали на домашното кандило. В крайна сметка  журито реши, че на първо място е отборът на 12-то ОУ „Васил Левски\", който получава таблет.  Второ място заема  екипът  на ПМГ „Христо Смирненски\", а на трето е училище  „Св. св. Кирил и Методий\" в село Дивотино. На всички състезаващи се отбори бяха раздадени специални грамоти, а наградите бяха подсигурени от мобилния оператор Мтел. „С вашето желание, голяма фантазия, много талант и завършена идея направихте най-красивите великденски яйца, успяхте и да ги представите по най-хубавия начин. Червеното яйце е за град Перник и е най-хубаво от всички досега\", каза пред децата  кметът Вяра Церовска преди да връчи наградите.", "date": "2018.04.08", "title": "Деца изписаха червено яйце за Перник"}
{"url": "http://standartnews.com/balgariya/premierat_neka_delata_ni_badat_vodeni_ot_dobro-370237.html", "text": "Министър-председателят Бойко Борисов отчете светлия християнски празник Възкресение Христово. Той отправи кратко послание през страницата си във \"Фейсбук\". \"Христос Воскресе! На този светъл празник пожелавам на всички много здраве, благополучие и щастие. Нека делата ни бъдат водени от доброто\", написа премиерът.", "date": "2018.04.08", "title": "Премиерът: Нека делата ни бъдат водени от добро"}
{"url": "http://standartnews.com/balgariya/zhalt_kod_za_vyatar-370235.html", "text": "Жълт код за силен вятър е обявен за цялото Черноморие на 8 април, сочи справка на сайта на Националния институт по метеорология и хидрология (НИМХ) при БАН. Областите, за които важи предупреждението са Добрич, Варна и Бургас. Очаква се до полунощ да има пориви на вятъра от север-североизток 17-20 м/с (7-8 бала по Бофорт). Облачността ще е разкъсана, през деня над много райони намаляваща до предимно слънчево. Валежи са малко вероятни. Минималните температури ще са между 5° и 10°, максималните – между 17° и 22°, по морския бряг ще са по-ниски – между 11° и 16°. Атмосферното налягане ще се задържи малко по-високо от средното за месеца и няма да се променя съществено. Над Черноморието облачността ще е променлива. Без валежи. Ще духа умерен и временно силен североизточен вятър. Максималните температури ще са между 11° и 16°. Температурата на морската вода е около 10°. Вълнението на морето ще е 3-4 бала. Над планините ще бъде предимно слънчево, с временни увеличения на облачността. Само на изолирани места след обяд краткотрайно ще превали. Ще духа умерен вятър от източната четвърт. Максималната температура на височина 1200 метра ще около 12°, на 2000 метра – около 6°.", "date": "2018.04.08", "title": "Жълт код за вятър"}
{"url": "http://standartnews.com/balgariya/simitli_se_prevrashta_v_sveta_gora_pod_pirin-370191.html", "text": "Община Симитли бавно, но сигурно се превръща в малка Света гора в подножието на Пирин планина. Над 50 нови параклиса и църкви бяха построени или ремонтирани тук само през последните десетина години. Храмовете привличат почитатели на религиозния туризъм не само от страната, но и от чужбина. С всяка изминала година броят на гостите в региона се увеличава. По идея на общинската управа повечето от светите места вече имат и нощно осветление, като символ на неугасващата светлина на божията сила и вяра. Кръстовете им греят ярко и вечер, когато тъмнината обгърне малката община, разположена между четири планини край река Струма. Храмовете не са само в населените места, а и по-отдалечени околности. Някои от тях са вдигнати върху древни оброчища. \"Всички се впечатляват, че храмовете в доста населени места са осветени. Навсякъде е чисто, поддържаме сградите. От години строим истинска Духовна стена. Местните хора искат нови молитвени домове и ние реализираме техните идеи\", твърди общинският кмет Апостол Апостолов. Сред приоритетите на местната власт е да се полагат грижи за всички църкви в района. Затова се намират средства за ремонти и нови строежи. Жителите на общината също помагат и с пари, и с труд, за да вдигнат нови храмове и параклиси в селищата си. Инвестират се значителни финансови средства за тяхното обновяване. Няколко параклиса се строят и в момента. „Спокойно и с гордост можем да кажем, че направеното за вярата и храмовете тук ни кара да се сравняваме с една малка Света гора – с много храмове, манастири, параклиси, оброчища, свети места\", хвали се градоначалникът Апостол Апостолов. Това е наше задължение, защото така се съхранява българската нация, българските традиции, българщината, допълва той. Местните хора заслужават поклон, защото заделят от залъка си, за да имат нов храм. Навръх Националния празник – 3 март, тази година, бе осветен тържествено 22-метров кръст в Пирин планина, над симитлийското село Ракитна. По този начин стотици жители на общината отбелязаха 140-годишнината от освобождението на България от турско иго. Величествения кръст се извисява в планината и се вижда от всички краища на региона. Огромната конструкция е монтирана точно до паметника на върха, който е символ на свободата на Симитли. Християнският символ свети и бди над всички в общината. В знак на признателност към руската армия и майор Иван Орлински, освободил района преди 140 години, на мястото бе поставена и паметна плоча. Най-важното е, че хората в община Симитли дава своя дан, своята съпричастност, без значение каква и колко, в строителството на тези символи на вярата. Предстои да се изградят поне няколко нови параклиса. Почти всички те се правят със средства и доброволен труд на местните. Целта на тях и на общинското ръководство е всеки един параклис или църква, който е бил през годините запустял или разрушен, да бъде възстановен. Другата задача е на всяко едно оброчище на територията на тяхната община да бъде изграден нов параклис, за да може хората да се молят за здраве и благоденствие. Защото без вяра нито един народ няма бъдеще. „Само с обич към родния си край и с вяра в бога можем да осигурим добро бъдеще за себе си и своите деца и внуци\", споделят симитличани.", "date": "2018.04.08", "title": "Симитли се превръща в Света гора под Пирин"}
{"url": "http://standartnews.com/balgariya/v_severozapada_praznuvali_velikden_po_tsyala_sedmitsa-370190.html", "text": "Днес Великден не е това, което е бил в миналото, казват стари баби от белоградчишкото село Салаш. И Данела Иванова, която е прехвърлила 50-те, си спомня някои от ритуалите, които старите жени извършвали на всеки Великден. Днес е опрял до богата трапеза – печено агне, пухкави козунаци и пъстробоядисани яйца. Те носят емоционалния колорит на празника, правят трапезата пищна и прелестна. Но само това. Някога подготовката за Великден започвала от началото на Великите пости. В мазите събирали яйца, жените тръгвали на групи из горите за билки и треви, които багрят яйцата. Лазаровден и Цветница били като прелюдия към големия празник. За тях той започвал от Страстната седмица и най-вече от Великата сряда. Тогава жените не работели нищо, а децата пращали да берат здравец и да вият китки. В четвъртък вече и мъжете не работели, те само можели да наглеждат добитъка. Малко известно днес е, че Велики четвъртък слага началото на Седемте четвъртъка – в седмиците  до Спасов ден. На тях не се работи нито в къщи, нито в полето за предпазване от градушка. Още по-силна е била забраната да се работи на Разпети петък – първият от 12-те петъци до Русаля. Във всичките пак не се работи за предпазване от градушка. От четвъртък до събота жените можели само да боядисват яйцата и да месят обредните хлябове. Боядисвали от 30 до 200 яйца – да има за всеки член на семейството и за гости, роднини, съседи. В Северозапада боядисаните яйца наричат перашки. Оцветявали ги само с естествени багрила. Най-напред ги потапяли в зелев сок, след това в „боите\". За червено използвали смрадлика, за жълто – орехови листа или ябълкови кори, за зелено – коприва. Яйцата боядисвала само най-възрастната жена в семейството. Изписването им тогава не било познато. Днес жените по тях показват своя естетически вкус. Правят фигури, шарки, линии, използват восък за различно оцветяване и т.н. Първото боядисано яйце – червеното, се оставяло на иконата. Преди това с него мажели челото и бузите на децата с думите: „Да си бяло и червено като това яйце\". Тъй като багрилото запушвало порите на черупката, яйцето ставало по-здраво и можело да трае дълго. Чукали се с яйца и ги ядели до Спасовден, което си е било голям риск, защото до този празник има цели  40 дни. С яйцата се облажвали най-напред след дългите пости. Не можело да се яде месо, ако преди това не си изял едно яйце. Някога използвали яйцата за баене на деца и млади жени, урочасани от лоши очи. Яйцето имало силата и да разваля магии, уроки дори и на животните. Димитър Маринов, големият учен и етнограф, съобщава за жени-вещици, които мътели яйце под мишницата си и с пилето, наречено навяк – лош дух, правели магии. Димитър Маринов описва 140 вида великденски обредни хлябове. Проучването си е правил преди Освобождението. Наричали ги светец, боговица, плетеница, колак, кравай и т.н. Характерен бил краваят с четири червени и едно бяло яйце в средата. Сред видовете хляб Димитър Маринов не споменава козунака. Той е дошъл у нас по-късно – в началото на 19-ти век от Румъния. Съди се по открити рецепти от 1820 година. В началото се смятал за градска придобивка, но днес е еднакво популярен навсякъде. Само българите имат име за него – козунак, което произлиза от гръцкото козона – кукла. В Сърбия го наричат сладки млечни хлеб, в Полша, от където произлиза този сладък хляб – бабка велъканоцна, в Чехия – великоночни мазанец и т.н. Великден празнували по цяла седмица. Като от вторника след празника можело да се работи всичко. До обяд хората работели на полето и в къщи, но след обяд обличали новите си дрехи и отивали на мегдана. Там до късно игрели хора. И до днес всяко село си има свои правила за празнуването на Великден. В Салаш е грехота да си купиш козунак от магазина. Смята се за голяма чест всяка домакиня сама да си омеси сладкия хляб. Правим го с яйца, финно  бяло брашно, краве масло или свинска мас, обяснява Даниела Иванова. После в читалището правят изложба на яйца и козунаци и винаги има жена, чийто сладък хляб е най-сполучлив – бухнат, добре изпечен, поръсен с орехи и т.н. Най-много от старите ритуали са запазени в село Градец. Правим всичко, което Богородица е правила за своя син Исус, твърди  Пролет Цолова, секретар на читалището. Обичаите й напомня майка й. В селото големият празник започва от Велики четвъртък. Тогава жени излизат още в 2 – 3 часа  от къщи и тръгват към реката. Там в кратуни с отрязани върхове  палят  свещи и ги пускат  по реката. Цялата река светва, твърди Пролет Цолова. След това жените отиват на гробищата и палят свещи на  гробовете на своите близки. Заради ранно ходене по гробищата Следобед започва боядисването на яйцата. В петъка ходят в черквата, където отец Григорий  служи  литургия. Но носят в ръце сух босилек в знак на съпричастност към мъките на Христос. Това е най-тъжният им ден. В събота след обяд жените в Градец отново ходят на гробищата. Там една с друга си разменят яйца и козунаци като споменават имената на своите мъртви. Тръгват си от гробищата и с това слагат край на траура си. Отдават се на живота, като започват да стягат великденската трапеза. Пекат агнетата, свиват сарми, месят колаци  и т.н. На Великден преди обяд всеки носи от своите хлябове, яйца и месо на три от къщите. Ще занеса на моята леля, която е на 87 година и на двама от съседите. Отивам с цяла тава, в която има от всичко – парче от агнето, сарми, козунак, колак и др., обяснява  Пролет. В село Покрайна в събота всяка жена прави сарми, разказва Адриана Асенова.Това са задължителните  великденски сарми. Те се слагат на трапезата преди печеното месо. След дългите пости сармите изглеждат много вкусни. Никой в селото, особено младите, не пропуска литургията на поп Михаил. Той винаги я завършва с интересна притча, в която те гадаят за поуката. В балканското село Копиловци още държат да идат на великденската литургия на поп Пимен и нощта срещу празника да обикалят около църквата. Някога във всеки двор имало агнета, едно от които ставало курбан за Великден. Днес тези дворове са малко, но хората си купуват цяло агне или част него и пак спазват традицията, твърди кметът Лалка Крумова. В Село Тошевци, община Грамада, на Великден жените рано вадят чергите и килимите от скриновете и ги провисват през прозорците и балконите. Метват и завивките да се проветрят от чистия въздух. Шарените черги са уникална украса на къщите. Вътре жените мият всички съдове до блясък. Във Видинско единствено в страната е оцелял ритуал от втория ден на Великден да се играят хора за мъртвите. От няколко села близки на починали млади мъже и жени събират пари за музика, купуват дарове и рано отиват в местност край село Градец – в подножието на Албутинския манастир „Спасение Христово\". Той е бил царският манастир, когато  Видин е бил царството на Иван Срацимир, но днес е запустял. Музиката свири тъжни хора, а близък на покойника обявява – това е хоро за Илия, или за Цветана, починали на 40 години. Хората се хващат да играят, а през това време близки на починалите даряват всеки с цвете и кърпа, престилка и т.н. Целта е да бъдат споменати мъртвите, та хората да не ги забравят. От 7 години на същото място общината във Видин организира и фолклорен събор. Той започва към обяд, когато поменалните хора са свършили. Не си пречим едни на други, под небето има място за всички – и за живите, и за мъртвите, разказва за необикновения случай  Пролет Цолова, която е ревностен пазител на старите нрави и обичаи.", "date": "2018.04.08", "title": "В Северозапада празнували Великден по цяла седмица"}
{"url": "http://standartnews.com/balgariya/neofit_otsluzhi_praznichno_bogosluzhenie_za_velikden_-370238.html", "text": "Патриарх Неофит отслужи празнично богослужение за Великден. \"На този хубав слънчев ден, когато се радваме на Христовото Възкресение, пожелавам на всички от сърце да изпитат тази радост и да живеят с нея\",  каза Негово светейшество Българският патриарх и Софийски митрополит Неофит преди богослужението за Великден в църквата \"Св. Неделя\". Патриархът поздрави вярващите пред храма с думите: \"Христос Воскресе\", а те му отвърнаха, както повелява традицията с \"Воистина Воскресе\".", "date": "2018.04.08", "title": "Неофит отслужи празнично богослужение за Великден"}
{"url": "http://standartnews.com/balgariya/tsvetanov_da_se_obichame_i_da_badem_dobri-370242.html", "text": "Христос Воскресе! Приятели, пожелавам на всички светлината на Възкресението винаги да води сърцата ни по верния път. Това пожелание написа във фейсбук страницата си Цветан Цветанов на днешния светъл празник. Нека да се обичаме и да бъдем добри хора. Пожелавам много здраве, щастие и топлина на вас и семействата ви, пожела още Цветанов. Днес той има рожден ден.", "date": "2018.04.08", "title": "Цветанов: Да се обичаме и да бъдем добри"}
{"url": "http://standartnews.com/balgariya/mitropolit_nikolay_vazkresenieto_e_golyama_radost-370243.html", "text": "Митрополит Николай оглавява празничното богослужение по повод Възкресение Христово - Пасха в пловдивския храм \"Света Марина\". Часове преди началото на така нареченото Второ Възкресение в слънчевото празнично утро много пловдивчани прекрачиха прага на църквата, за да изразят своята радост от Христовото Възкресение и да се помолят: \"Голяма  радост затова, че е възкръснал Спасителят за нас грешните, да даде Господ на  всички просветление на сърцето и на очите\". \"Възкресение  за мен е голям празник, празник на празниците, на който желая на всички здраве,  щастие и дълъг живот. Аз съм редовен посетител на храма от години. Дава ми спокойствие, дава ми сила, с която мога да  вървя\".", "date": "2018.04.08", "title": "Митрополит Николай: Възкресението е голяма радост"}
{"url": "http://standartnews.com/balgariya/korneliya_mir_i_blagodat_na_vsichki-370244.html", "text": "Лидерът на БСП Корнелия Нинова поздрави българите по случай най-големия християнски празник Великден. \"Христос Воскресе. Мир и благодат на всички. Пожелавам ви здраве, сполука и доброта\", написа тя в профила си в социалната мрежа „Фейсбук\". Корнелия Нинова публикува и снимки на боядисани великденски яйца.", "date": "2018.04.08", "title": "Корнелия: Мир и благодат на всички!"}
