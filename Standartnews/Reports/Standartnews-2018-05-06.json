{"url": "http://standartnews.com/svyat/masovi_aresti_na_protesti_v_rusiya-371209.html", "text": "Няколко десетки души, привърженици на опозиционния лидер Алексей Навални, бяха арестувани днес в протести, организирани в редица руски градове срещу Владимир Путин, който в понеделник официално започва четвъртия си президентски мандат, предаде Франс прес. В сибирския град Красноярск бяха арестувани 15 души, сред които един журналист, съобщава О Ве Де - Инфо, независима организация, следяща за арестите в страната. Според организацията арестите са извършени по брутален начин и задържаните са били с охлузвания и одрасквания. В Челябинск в Урал полицията задържа трима души още преди началото на протеста, съобщава във Фейсбук активистът Борис Золотаревски. Най-малко 10 души са арестувани в Барнаул в Сибир, съобщава пък екипът на Алексей Навални, който призова за протести днес. Много поддръжници на Навални бяха арестувани още вчера в навечерието на демонстрациите, планирани за днес в Русия. \"Страхливият старец Путин мисли, че е цар. Той не е цар и затова трябва да излезем на улицата на 5 май\" - с този призив Навални прикани поддръжниците си са излязат днес на протести в цялата страна. Путин спечели изборите на 18 март с 76 процента от гласовете. Опозицията  и независими наблюдатели казаха, че е имало нарушения на изборите като тъпчене на урните с бюлетини и други изборни измами. Сега наблюдатели се притесняват протестите днес да не се изродят в сблъсъци с полицията, последвани от масови арести както се случи преди шест години след преизбирането на Путин за трети президентски мандат.", "date": "2018.05.05", "title": "Масови арести на протести в Русия"}
{"url": "http://standartnews.com/balgariya/parvan_simeonov_ministrite_zanimavashti_se_s_es_sa_naypopulyarni-371216.html", "text": "„Реално погледнато занимаващите се с европейско финансиране и европейско председателство министри са най-харесвани – Томислав Дончев и Лиляна Павлова. Освен това Дончев излъчва и по-мениджърско присъствие, което се харесва на всички групи\". Това обяви социологът Първан Сименов по Канал 3 по отношение на прочуването на „Галъп\", в което министрите от кабинета „Борисов 3\" получиха оценка 3,71 по шестобалната система, а именно въпросните двама бяха с най-високо оценени. На трето място бе, пък Владислав Горанов, който като финансов министър традиционно би трябвало да не е толкова харесван. „Владислав Горанов казва една дума на месец и тя отеква. Това се харесва. А и този кабинет показва добри финансови резултати. А и горе-долу финансовият министър е отражението на кабинета по принцип. Относно цялостната оценка, която е под четворка, Симонов коментира: \"Оценката за кабинета е почти добра.Може би се дължи на това, че управляват за трети път. Защото се изхабяваш. Второто обяснение е леко инерционният скептицизъм. И третата причина е, че през всичките тези години има поне две опозиции. Една парламентарна и една извънпарламентарна\". Относно бъдещите проучвания на „Галъп\" Симеонов коментира: „Няма изненада – горе-долу президентът Радев е около два пъти над премиера Борисов. Расте обаче одобряването на омбудсмана Мая Манолова. Тя е почти над два пъти над Борисов и почти колкото до Радев\". „БСП е в изолирана ситуация. Включително и Станишев. Тя произвежда личности, но се дистанцира от тях – като Румен Радев, Мая Манолова и т.н\", допълни социологът по отношение на опозицията.", "date": "2018.05.05", "title": "Първан Симеонов: Министрите, занимаващи се с ЕС, са най-популярни"}
{"url": "http://standartnews.com/biznes/biem_germaniya_v_targovskiya_oborot-371210.html", "text": "България изнася повече стоки и услуги за Германия, отколкото внася от нея. В цялата история на двустранните търговски отношения това се случва за трети път - след 1942 и 2013 г. Условията за правене на бизнес в България не са се влошили през 2017 година, но в същото време няма и никакво подобрение. Този извод правят участниците в традиционната анкета сред германските инвеститори, пише „Дойче веле\". На фона на достигнатия през миналата година рекорд в търговския обмен за 7,5 млрд. евро, нагласите на германските фирми за преки инвестиции в българската икономика не са никак оптимистични. През 2017-а те са били около 130 милиона евро, което ги задържа на нивото на санитарния минимум. За сравнение през 2008-а година преките германски инвестиции в българската икономика са били 6 пъти повече. Но и това е някакъв успех на фона на постигнатия през 2011-а и 2014-а отрицателен баланс, казва шефът на Германо-българската индустриално-търговска камара д-р Митко Василев. \"Независимо от застоя, през миналата година германските капиталовложения са създали нови 55 хил. работни места в българската икономика\", допълва той. Растящият дефицит на работна ръка и особено на подготвени специалисти, корупцията, слабата правна система и непрозрачността на обществените поръчки са основните причини за апатията на германския бизнес по отношение на България, сочат изводите от ежегодното допитване до германските предприемачи в 15 страни от Централна и Югоизточна Европа. Малко повече от половината участници в анкетата оценяват средата за правене на бизнес в България като задоволителна, а 44% вярват, че тя ще се подобри. Най-сериозната пречка е липсата на кадри - близо 2/3 от германските инвеститори оценяват проблема като много остър в България. Той се усложнява още повече от лошото качество на българското висше образование - по този показател България е последна от всичките 15 страни в анкетата. Близо три четвърти от анкетираните не са доволни от напредъка в борбата с корупцията и общата престъпност в България. По този показател България стои по-зле дори и от страни като Албания и Македония. Същото се отнася и за показателя прозрачност на обществените поръчки. По отношение на правната сигурност и върховенството на закона, България е оценена на 10-о място в региона. Доволни от българската администрация са едва 17% от германските инвеститори. За сравнение: близо 2/3 от германските фирми в Естония са много доволни или доволни от работата на държавния апарат. Ниското ниво на заплатите и десетпроцентовата данъчна тежест се оценяват от германските фирми като най-атрактивните предпоставки за нови инвестиции в България. Единствено Албания предлага още по-ниски разходи за жив труд сред 15-те страни от ежегодното допитване. Несъмнено българското еврочленство е сред най-силните конкурентни фактори за привличането на нови капиталовложения - това се признава от 83% от германските инвеститори в страната. Близо половината (48 %) от тях се изказват в полза на въвеждането на еврото, а 36% са против. 88% от установилите се в България германски фирми биха инвестирали отново в нейното стопанство - с 2 процента по-малко, отколкото преди 1 година; всеки втори от тях смята, че България е в застой, а подобрение очакват 44% от германските инвеститори.", "date": "2018.05.05", "title": "Бием Германия в търговския оборот"}
{"url": "http://standartnews.com/svyat/mogerini_blagodari_na_borisov_za_predsedatelstvoto-371204.html", "text": "Министър-председателят Бойко Борисов е дошъл да ни поздрави преди да започнем нашия съвет. Благодаря за присъствието ви г-н министър-председател – това е белег за значимостта, която вие придавате към нашата работа по отбраната и това е жест, който ние ценим. Това каза зам.-председателят на Европейската комисия Федерика Могерини на Неформалната среща на министрите на отбраната на страните от ЕС, цитирана от „Фокус\". „Мисля, че повечето от вас се зарадваха на много топлото посрещане вчера вечерта, за което искам да благодаря на Българското председателство\", се обърна тя към военните министри от ЕС. „Благодарим за отличното Председателство, което България провежда, за чудесното сътрудничество при подготвянето на тази среща и за гостоприемността\", каза още Федерика Могерини.", "date": "2018.05.05", "title": "Могерини благодари на Борисов за председателството"}
{"url": "http://standartnews.com/biznes/balgariya_treta_po_vredni_emisii_v_es-371203.html", "text": "България е на трето място в Европейския съюз по ръст на производство на вредни емисии. Това показват данните на Евростат. През 2017 г. производството на вредни емисии в България е нараснало с 8,3%, което ни е отредило почетното трето място отзад напред. Преди нас са само Малта /+12,8%/ и Естония /+11,3%/. В първата петица влизат още две южноевропейски държави - Испания /+7,4%/ и Португалия /+7,3%/. Отличните са скандинавските държави Финландия и Дания, където е регистрирано намаление на произведените вредни емисии съответно с 5,9% и 5,8%. С добри резултатите могат да се похвалят и три от водещите индустриални страни в Евросъюза: Великобритания трето място с намаление от 3,2%, Белгия – с 2,4% и Германия с 0,2%. Евростат изчислява, че през 2017 г. емисиите на въглероден диоксид (CO2) от изгарянето на изкопаеми горива са се увеличили с 1,8% в Европейския съюз (ЕС) в сравнение с предходната година. Емисиите на CO2 са основен фактор за глобалното затопляне и представляват около 80% от всички емисии на парникови газове в ЕС. Те са повлияни от фактори като климатичните условия, икономическия растеж, размера на населението, транспортните и промишлени дейности.", "date": "2018.05.05", "title": "България трета по вредни емисии в ЕС"}
{"url": "http://standartnews.com/lyubopitno/kralskiyat_dvorets_razbi_spekulatsiite_bashtata_megan_tomas_shte_ya_saprovodi_do_oltara-371194.html", "text": "Бащата Меган Маркъл, Томас ще я съпроводи до олтара, съобщи кралско говорител. Меган ще се омъжи за британския принц Хари на 19 май, а полубратът на булката твърдеше, че тя е пренебрегнала семейството си. Томас Маркъл и майката на булката Дориа Рагланд, които са разведени, ще пристигнат във Великобритания дни преди сватбата на 19 май, за да \"прекарат време\" с кралица Елизабет II и съпруга й принц Филип. Те ще се срещнат и с наследника на престола принц Чарлз, баща на Хари, преди церемонията в параклиса \"Св. Георги\" в замъка Уиндзор. \"И двамата родители на булката ще имат важни роли в сватбата\", се казва в кралското изявление. \"На сутринта на сватбата г-жа Рагланд ще пътува с г-жа Маркъл с кола до замъка Уиндзор\", добави той. „Господин Маркъл ще отведе дъщеря си до олтара\", се казва още в изявлението. Томас Маркъл Джуинър, полубрат на американската актриса, в четвъртък обвини двойката, че пренебрегва семейството й и пише в отворено писмо, че не е \"твърде късно\" принц Хари да отмени сватбата. „Колкото по-малко време остава до сватбата ви, толкова по-ясно става, че това е най-голямата грешка в историята на кралските сватби\", пише полубрат й. Но кралското семейство заяви в петък, че \"много се радва да посрещне родителите на г-жа Маркъл в Уиндзор за сватбата\". Около 2 000 членове на обществеността са поканени на територията на замъка Уиндзор и ще пристигнат в 09:00 местно време, а церемонията ще започне в 12:00 местно време, заяви говорителят. Хари и неговата годеница, които ще прекарат вечерта преди сватбата разделени, ще се срещнат лице в лице с тълпите извън официалната зона по време на 25-минутно каретно шествие след службата. Вече са готови подготовките за справянето с голямото количество хора, които се очаква да се спуснат в града, на запад от Лондон, след две седмици. Железопътните оператори ще пуснат допълнителни влакове и е създадена зона за паркиране с 6000 места. Места за хранене и гигантски екрани ще бъдат подредени по маршрута на шествието, а центърът на града ще бъде украсен с церемониални банери. Членовете на кралското семейство ще пристигнат 40 минути преди службата, а принц Хари и брат му принц Уилям (неговият кум) се очаква да пристигнат пеша. Двойката ще се присъедини към други гости за прием в замъка след шествието, заминавайки по-късно през деня за специална вечеря в близката дворец Фрогмор.", "date": "2018.05.05", "title": "Кралският дворец разби спекулациите: Бащата Меган, Томас ще я съпроводи до олтара"}
{"url": "http://standartnews.com/svyat/katar_spasyava_rosneft_s_pokupka_na_19_ot_aktsiite-371205.html", "text": "Катар придобива дял от близо 19 процента в Роснефт, спасявайки руския петролен гигант от неуспешна сделка с китайския конгломерат Си И Еф Си (CEFC), предаде Ройтерс. Постигнатото споразумение заздравява връзките между Москва и Доха в момент, когато Катар е бойкотиран от съседите си в Залива. Държавният Катарски инвестиционен фонд (QIA) първоначално бе купил заедно с швейцарския консорциум Гленкор (Glencore) 19,5 процента в Роснефт за 10,2 милиарда евро (12,2 милиарда долара) при частичната приватизация на руската компания през 2016 година. Миналата година обаче консорциумът се съгласи да продаде дял от 14,16 процента в Роснефт на Си И Еф Си за 9,1 милиарда долара. Сделката се възприемаше като ключова в разширяването на отношенията между Русия и Китай - най-големия енергиен износител и съответно потребител. Тя обаче се натъкна на проблеми, тъй като китайските власти започнаха разследване на основателя и председател на управителния съвет на китайската компания Е Цзянмин за предполагаеми икономически престъпления. Гленкор съобщи снощи, че консорциумът, който продаваше дела си в Роснефт, се разпуска и допълни, че Катар и Гленкор сега ще притежават пряко дялове. Катарският инвестиционен фонд ще контролира 18,93 процента от акциите на компанията, а Гленкор ще държи около 0,57 процента.", "date": "2018.05.05", "title": "Катар спасява Роснефт с покупка на 19% от акциите"}
{"url": "http://standartnews.com/sport/stoichkov_berbatov_i_penata_katsnaha_s_helikopter_za_yubileya-371218.html", "text": "Христо Стоичков кацна с хеликоптер на Националния стадион \"Васил Левски\". Там легендата слезе, за да гледа ЦСКА-София в домакинството на Лудогорец. Мачът е навръх 70-ата годишнина на автентичния ЦСКА. При Стоичков в хеликоптера бяха Димитър Пенев и Димитър Бербатов. Самият Бербо се похвали, че прави компания на кавалера на \"Златната топка\" и на Стратега от Мировяне. Бившият нападател на ЦСКА и Манчестър Юнайтед публикува снимка преди полета към стадион \"Васил Левски\". Към фотоса Бербатов написа: \"С легендата Христо Стоичков!\". Припомняме, че заради участието на ВВС на България \"Синя\" България публикува гневна декларация, като попита дали всеки може да наема въоръжените сили на България и кой ще плаща. Президентът на България Румен Радев също прие поканата на ЦСКА-София да присъства на празника на червените, заедно с  военния министър Красен Кралев и Министърът на спорта Красен Кралев. Тримата имаха покани и от ЦСКА 1948, но отказаха да отидат на тържеството във Военния клуб. Радев и Каракачанов изпратиха техни представители, а Кралев игнорира събитието.", "date": "2018.05.05", "title": "Стоичков, Бербатов и Пената кацнаха с хеликоптер за юбилея"}
{"url": "http://standartnews.com/balgariya/zamshefat_na_kpkonpi_arestat_na_ivancheva__bez_propuski_zamesvaneto_na_fandakova__neumestno-371215.html", "text": "Новоизбраният зам.-председател на Комисията за противодействие на корупцията и за отнемане на незаконно придобито имущество Антон Славчев даде своето първо телевизионно интервю - по Канал 3. Антикорупционният орган вече започна работа, като първата му показна акция бе ареста на кмета на столичния район „Младост\". Действията на комисията засега предизвикват и противоречиви реакции. „Законът работи от скоро. Съответно и звеното, което се бори с корупцията работи от скоро. Не бих казал, че има негативтни реакции срещу него. По-скоро има нюанс около тази акция, която бе съвместно с прокуратурата. Тя обаче се явява трета. Първите две не показаха негативен ефект за Комисията. По-скоро това, че за първи път в България се задържа лице с такава сума и на такава висока длъжност предизвика коментари в две посоки. Постави се под съмнение самата операция и може би това предизвика такова усещане. Но това може би бе наложено от някои медии. По-скоро съм мнение, че няма негативни реакции в обществото към нас\", коментира Славчев. Той бе категоричен , че от страна на КПКОНПИ при ареста на Иванчева не е имало пропуски. „По отношение на работата на нашата структура, мога смело да заявя, че работата бе свършена перфектно. Обработката на доказателствата е работа на Специализираната прокуратура. Нашата работа е строго оперативна. Съгласно закона ние извършваме оперативно-издирвателна дейност. В тази връзка по отношение на нас пропуски няма. Действията по преброяването на сумата, по личния обиск са изцяло в компетентността на прокуратурата. При подобен случай, при който има намесено и второ лице налага разследващите органи да извършат много прецизно и внимателно своите действия. По отношение на задържанетох – то е част от една специализирана операция, в която участват органи на МВР, органи на КПКОНПИ и органи на прокуратурата. Всяко едно звено изпълни безупречно действията, които са по закон, съгласно тяхната компетентност. Така че оперативно-издирвателната дейност беше извършена от нас, действията по задържането – от служителите на МВР, действията по разследването – от органите на прокуратурата\", обясни зам.-шефът на КПКОНПИ. Антон Славчев коментира и изтеклото предполагаемо СРС, при което се намесва името на столичния кмет Йорданка Фандъкова и при което посредникът Петко Дюлгеров обяснява на Десислава Иванчева, че трябва да вземе подкуп, „за да не се карат с кметицата\". „Всичките мероприятия, които бяха проведени, се предоставиха на прокуратурата. Прокуратурата, когато се гледаха мерките за неотклонение, даде възможност на защитниците на г.-жа Иванчева и другите две обвиняеми лица, да се запознаят с всички материали. В това число материалите бяха предоставени в пълен обем за втората мярка. Ако имаше такова нещо, което сега излиза в някои сайтове, защитниците и обвиняемите лица първи щяха да го извадят. Лично за мен това, че намесват други лица, заемащи висши публични личности в лицето на кмет на столицата..., това не отговаря на истината. Това, което се опитва да се прокара в пространството, че едва ли не е ангажиран и кметът на София, не отговаря на истината. Имам предвид по вземането на подкупа – това нещо категорично не отговаря на истината\", обяви Славчев. Той изрази и личното си мнение по отношение на това дали събраните доказателства срещу Десислава Иванчева ще са достатъчни за осъдителна присъда. „Лично мое мнение е, че повече от това не може да се извади. Случаят е максимално добре отработен. И лично мое мнение е, че повече доказателства не биха могли да се съберат при така стеклите се обстоятелства. Смятам, че самите решения на съда при гледането на мерките за неотклонение ми дава уверение, че сме си свършили добре работата, за да може съдът да прецени и има или няма престъпление, и лично моето мнение е, че тези лица са извършили това престъпление\", каза още Славчев. Относно химикала от банкнотите, който може да е попаднал и по друг начин по ръцете на Иванчева, Славчев каза: „Има достатъчно доказателства, които доказват престъпление. И не забравяйте – престъпление е не само вземането на парите. Престъпление е и да поискаш дори. Може въобще да не се докосваш до парите, можеше и да не намерим пари. Това, което прокуратурата събра като доказателства – лично мое мнение е, като бивш разследващ, е, че е достатъчно\". Извън конкретната тема за въпросния арест Славчев говори и за опасенията, че антикорупционната комисия може да се превърне и в инструмент за политически натиск срещу определени лица и кръгове. „За тези, които не спят спокойно и се будят тревожно – това е чувство за тези, които са извършили нещо. Колкото до тези опасения мога да заявя, че ние се водим първо от това действията ни да бъдат законосъобразни. Ако някой ще изтълкува нашето действие, като оказване за въздействие върху определени кръгове – няма да е вярно, защото информация за неправомерни действия може да бъде получена по отношение на всеки един гражданин. Така че ние няма да се съобразяваме дали едно лице има политическа обвързаност или няма. Ние ще се съобразяваме изцяло със закона. Ако лицето е извършило неправомерни действия, и ние съберем данни за това, то тези данни ще бъдат предоставени на съответните органи\", заяви Антон Славчев. „Ние не можем да забраним на никого да ни звънни. Но тези, които си мислят, че ще могат да ни звънят и да се опитват да влияят, трябва да знаят, че законът е категоричен – този закон е насочен срещу лица, заемащи висша публична длъжност\", каза още той. Като бивш шеф на звеното срещу корупцията в ДАНС, Антон Славчев изрази мнение, че все още има неща, които може да бъдат допълнени в закона и с които да се разширят някои правомощия на КПКОНПИ – най-вече по отношение на изтичане на информация, тъй като към момента се налага комисията да работи с голям кръг от други служби, а според него това трябва да се прави с ограничен брой хора.", "date": "2018.05.05", "title": "Зам.-шефът на КПКОНПИ: Арестът на Иванчева - без пропуски, замесването на Фандъкова - неуместно"}
{"url": "http://standartnews.com/balgariya/radev_razdade_novite_generalski_zvaniya-371217.html", "text": "Българският народ очаква сигурност в един все по-тревожен свят, заяви президентът Румен Радев, който днес, в навечерието на Деня на храбростта и празник на Българската армия, удостои военнослужещи с висше офицерско звание на специална церемония в Гербовата зала на \"Дондуков\" 2. Радев изрази своето уважение към тях и ги приветства за усилията, които полагат в своята високоотговорна дейност. Той посочи, че очакванията към тях са огромни. Нашите съюзници от НАТО и ЕС очакват не декларирани, а реални способности и съвместимост, министърът на отбраната и неговият екип очакват от вас висок професионализъм, експертиза и отговорност при ръководството на Българската армия и вземането на важни решения, вашите подчинени очакват лидерство и грижа за тяхното професионално развитие, за повишаване на техния социален статус и мотивация, обществото ни очаква визия и отдаденост за изграждането на модерни въоръжени сили, отбеляза държавният глава. Като президент и върховен главнокомандващ очаквам да се водите изцяло от интересите на народа и да отстоявате офицерската си чест, посочи президентът. Убеден съм, че с високия професионализъм и изразените лидерски качества ще отговорите на тези очаквания и ще продължите да работите все така последователно и решително за развитието на Българската армия и за издигането на нейния авторитет, заяви Румен Радев. На церемонията днес държавният глава удостои генерал-лейтенант Андрей Боцев с висше офицерско звание \"генерал\". Президентът освобождава генерал-майор Димитър Илиев от длъжността заместник-командир на Корпуса за бързо развръщане на НАТО в Солун от 1 август 2018 г. и го назначава на длъжността заместник-началник на отбраната от същата дата. Илиев беше удостоен с висше офицерско звание \"генерал-лейтенант\". Румен Радев освобождава бригаден генерал Иван Лалов от длъжността командир на 3-та авиационна база и го назначава на длъжността заместник-командващ на Съвместното командване на силите. Лалов беше удостоен с висше офицерско звание \"генерал-майор\". Държавният глава освобождава бригаден генерал Иван Ортомаров от длъжността директор на дирекция \"Операции и подготовка\" на Министерството на отбраната, назначава го на длъжността заместник-командир на Корпуса за бързо развръщане на НАТО в Солун и го удостоява с висше офицерско звание \"генерал-майор\". Президентът назначава полковник Васил Лазаров на длъжността съветник на Върховния главнокомандващ на въоръжените сили по военната сигурност, като го удостоява с висше офицерско звание \"бригаден генерал\". Румен Радев назначава полковник Пламен Ангелов на длъжността директор на служба \"Военна информация\", като го удостоява с висше офицерско звание \"бригаден генерал\". С указ на държавния глава полковник Маргарит Михайлов е назначен на длъжността директор на дирекция \"Операции и подготовка\" на Министерството на отбраната. Той беше удостоен с висше офицерско звание \"бригаден генерал\". Президентът удостои полковник Митко Григоров с висше офицерско звание \"бригаден генерал\". Румен Радев назначава капитан I ранг Георги Пенев на длъжността заместник-командир на Военноморските сили, като го удостоява с висше офицерско звание \"флотилен адмирал\". С друг свой указ президентът назначава полковник Димитър Петров на длъжността командир на 3-та авиационна база и го удостоява с висше офицерско звание \"бригаден генерал\". Държавният глава удостоява полковник Веселин Стоев - административен ръководител - военно-апелативен прокурор на Военно-апелативната прокуратура, с висше офицерско звание \"бригаден генерал\". След церемонията ген. Андрей Боцев благодари за честта и доверието. Основните цели, по които ще работим, са мотивиран, подготвен личен състав на армията, възстановяване и надграждане на отбранителните способности и модернизация на армията, съвместима с нашите партньори от НАТО, отбеляза той.", "date": "2018.05.05", "title": "Радев раздаде новите генералски звания"}
{"url": "http://standartnews.com/sport/dva_kluba_chestvat_70godishninata_na_faliraliya_tsska-371207.html", "text": "Феновете на ЦСКА, който преди време фалира, днес честват 70-годишен юбилей. Причината - те припознават за приемник сегашния ПФК ЦСКА-София на Гриша Ганчев. \"Армейците\" подготвят шоупрограма след 17.00 ч., а кулминация на празника ще е срещата от 33-ия кръг на първенството срещу Лудогорец. В зависимост от метеорологичните условия в празника на футболния клуб ще се включат един или два хеликоптера. Програмата предвижда от единия хеликоптер да скочат състезателите от националния отбор по парашутизъм като демонстрация, а от другия да се направи демонстрация на специалните сили, т.нар. \"бързо въже\", което е спускане от въже. Любопитното е, че годишнината се празнува и от новосформирания ЦСКА 1948, който играе в трета дивизия. Неговото ръководство дори поиска хеликоптер от военните за 5 май. \"От ЦСКА вчера пуснахме запитване до Министерство на отбраната за наемане на авиация за 2 юни, когато е последният мач от първенството срещу Вихрен. Тогава армейците трябва да отпразнуват влизането във Втора лига\", се казва в съобщение на клуба.", "date": "2018.05.05", "title": "Два клуба честват 70-годишнината на фалиралия ЦСКА"}
{"url": "http://standartnews.com/biznes/kevr_tokat_skacha_s_3-371206.html", "text": "Очаква се поскъпване на тока това лято.  Цената ще се вдигне от юли с по-малко от натрупаната инфлация за годината, която е 2,8 процента, обяви шефът на КЕВР Иван Иванов. Според експерти увеличението дори ще е под 2 на сто. Енергийните дружества поискаха скок между 5 и 16 на сто. Като кажа, че увеличението ще бъде под инфлацията, това означава, че комисията изпълнява важната функция да не позволи произволното ѝ нарастване, каза още Иванов.", "date": "2018.05.05", "title": "КЕВР: Токът скача с 3%"}
{"url": "http://standartnews.com/balgariya/mvnr_uveri_nato_v_palna_podkrepa-371213.html", "text": "Политическата подкрепа на България за НАТО твърдо не се променя, е заявила вицепремиерът и министър на външните работи Екатерина Захариева пред заместник генералния секретар на НАТО Роуз Готемюлер, която е на работно посещение в София. Това съобщава пресцентърът на МВнР. Двете са разменили виждания по политиката на \"Отворени врати\" на пакта и евроатлантическата перспектива на страните от Западните Балкани. България е получила изключително висока оценка за подписването на Договора за приятелство с Република Македония, който е дал положителен пример за всички държави от региона, се посочва в информацията. Захариева е подчертала също, че в контекста на сътрудничеството между НАТО и ЕС е особено важно двете организации да се изправят заедно и да предприемат бързи мерки срещу хибридните заплахи. Българският първи дипломат е припомнила, че страната ни е приела в съответствие с решенията от Уелс да увеличи до два процента от БВП разходите си за отбрана и наскоро е заделила над 100 милиона допълнителни лева за заплати на българските военнослужещи. \"Силно оценяваме всичко това\", на свой ред е заявила Готемюлер и е посочила, че при срещите си за по-малко от 24 часа в София е усетила силната подкрепа на България за НАТО.", "date": "2018.05.05", "title": "МВнР увери НАТО в пълна подкрепа"}
{"url": "http://standartnews.com/balgariya/slancheva_sabota-371200.html", "text": "Днес времето ще е предимно слънчево. Около и след обяд, както и до полунощ, главно над Югозападна България, ще се развива купеста и купесто-дъждовна облачност и на места там ще превали и прегърми. Ще духа слаб до умерен вятър от изток-североизток. Минималните температури ще са от 10° до 15°, а максималните – между 25° и 30°. Атмосферното налягане е и ще се задържи малко по-ниско от средното за месец май. По Черноморието до обяд ще е с ниска облачност или мъгла, след което ще се установи предимно слънчево време. Ще духа слаб до умерен североизточен вятър. Максималните температури ще са 17°-20°. Температурата на морската вода е 17°-19°. Вълнението на морето ще е 1-2 бала. В планините ще преобладава слънчево време. Около и след обяд, над масивите в западната половина от страната ще се развие купеста и купесто-дъждовна облачност и на места ще превали и прегърми. Ще духа умерен, временно силен вятър от изток-югоизток. Максималната температура на височина 1200 метра ще е около 20°, на 2000 метра – около 12°. В неделя и в началото на следващата седмица въздушната маса над страната ще е неустойчива. Ще се развива купеста и купесто-дъждовна облачност, значителна в следобедните часове и до полунощ. Ще има краткотрайни, но интензивни валежи, придружени с гръмотевични бури. В отделни райони ще има и градушки. Североизточният вятър в неделя ще се усили, в понеделник в източната половина от страната ще бъде от север-североизток, предимно умерен. Температурите ще се понижават и във вторник преобладаващите максимални ще бъдат между 20° и 25°. Минималните ще са между 10° и 15°.", "date": "2018.05.05", "title": "Слънчева събота"}
{"url": "http://standartnews.com/balgariya/pozharat_v_krasna_polyana_e_umishlen_tvardi_potarpevshata_sobstvenichka-371201.html", "text": "Стока за 3.9 милиона лева е имало в склада, който горя снощи в столичния квартал \"Красна поляна\". Това съобщи собственичката на изгорелия склад в кв. \"Красна поляна\" Татяна Павлова пред Нова тв. Собственичката се съмнява, че пожарът е умишлен. \"Стоим добре на пазара и, може би, е конкурентна фирма. Абсолютно всичко изгоря. Подпален е складът от всички страни\", заяви Татяна Павлова. Тя обясни, че само стоката е била застрахована за 2.2 млн. лева.Складът е изгорял напълно. Складът е изгорял напълно. „Предстои екипи да установяват причините за пожара. Пожарът не беше лесен\", заяви старши комисар Валентин Гетов. По думите му първият сигнал за пожара е подаден в 20:00 часа.", "date": "2018.05.05", "title": "Пожарът в Красна поляна е умишлен, твърди потърпевшата собственичка"}
{"url": "http://standartnews.com/balgariya/koi_shte_sa_novite_generali_za_6_may__vizhte_tuk-371211.html", "text": "В навечерието на Деня на храбростта и празника на Българската армия 6 май държавният глава и върховен главнокомандващ Въоръжените сили Румен Радев ще удостои военнослужещи с висше офицерско звание. На 5 май на церемония от 16.00 часа в Гербова зала на „Дондуков\" 2 държавният глава ще удостои генерал-лейтенант Андрей Боцев с висше офицерско звание „генерал\". Президентът освобождава генерал-майор Димитър Илиев от длъжността заместник-командир на Корпус за бързо развръщане на НАТО в Солун, Република Гърция и го назначава на длъжността заместник-началник на отбраната. Държавният глава ще го удостои с висше офицерско звание „генерал-лейтенант\". Румен Радев освобождава бригаден генерал Иван Лалов от длъжността командир на 3-та авиационна база и го назначава на длъжността заместник-командващ на Съвместното командване на силите. На церемонията той ще бъде удостоен с висше офицерско звание „генерал-майор\". С друг свой указ държавният глава освобождава бригаден генерал Иван Ортомаров от длъжността директор на дирекция „Операции и подготовка\" на Министерството на отбраната, назначава го на длъжността заместник-командир на Корпус за бързо развръщане на НАТО в Солун, Република Гърция и го удостоява с висше офицерско звание „генерал-майор\". Президентът назначава полковник Васил Лазаров на длъжността съветник на Върховния главнокомандващ на въоръжените сили по военната сигурност, като го удостоява с висше офицерско звание „бригаден генерал\". Радев назначава полковник Пламен Ангелов на длъжността директор на служба „Военна информация\", като го удостоява с висше офицерско звание „бригаден генерал\", съобщиха от прессекретариата на държавния глава. Полковник Маргарит Михайлов е назначен на длъжността директор на дирекция „Операции и подготовка\" на Министерството на отбраната. В Гербова зала той ще бъде удостоен с висше офицерско звание „бригаден генерал\". Президентът ще удостои полковник Митко Григоров с висше офицерско звание „бригаден генерал\". Върховният главнокомандващ на Въоръжените сили Румен Радев назначава капитан I ранг Георги Пенев на длъжността заместник-командир на Военноморските сили, като го удостоява с висше офицерско звание „флотилен адмирал\". С друг свой указ Румен Радев назначава полковник Димитър Петров на длъжността командир на 3-та авиационна база и го удостоява с висше офицерско звание „бригаден генерал\". Държавният глава удостоява полковник Веселин Стоев – административен ръководител – военно-апелативен прокурор на Военно-апелативната прокуратура с висше офицерско звание „бригаден генерал\".", "date": "2018.05.05", "title": "Кои ще са новите генерали за 6 май - ВИЖТЕ ТУК!"}
{"url": "http://standartnews.com/balgariya/borisov_do_mesets_i_polovina_da_ima_reshenie_za_struma-371212.html", "text": "Искаме да направим магистрала „Струма\", както и да запазим „Скаптопара\", археолозите и инженерите да ми дадат решение. Това каза пред журналисти премиерът Бойко Борисов, след като инспектира участъка от автомагистрала „Струма\" при откритите останки от древно селище до село Покровник, предаде Фокус. На обекта присъстваха десетки протестиращи граждани, искащи запазване на археологическите разкопки. Министър-председателят разговаря с тях. Мъж се обърна към Борисов като заяви, че на референдум хората са гласували „за\" запазване на разкопките и попита какво следва. Премиерът заяви пред протестиращите: „Спираме магистралата и отиваме да строим нагоре на север. Какво да направим друго? Искаме да направим магистрала. От 1973 г. знаят, че има разкопки тук. Защо не протестирахте тогава? Защо не е направено? Знаете ли колко археология сме направили по страната? Искам да го направим като хората, затова търсим решение как да го направим\", допълни Бойко Борисов. Той обясни, че са налети милиони в Благоевград, при което протестиращите заявиха, че са благодарни и оценяват свършеното. „Ние не по-малко от вас искаме това да се запази. Искам археолозите и инженерите да ми дадат решение. В пожарната едно време не сме учили как да местим магистрали\", поясни Борисов. По думите му комунистите от БКП са знаели за древното селище „Скаптопара\", трактористите са го орали и нищо не са направили.", "date": "2018.05.05", "title": "Борисов: До месец и половина да има решение за \"Струма\""}
{"url": "http://standartnews.com/balgariya/yasno_vreme_dnes_utre_temperaturite_zapochvat_da_padat-371187.html", "text": "През нощта облачността в западните райони ще намалее и над страната ще е предимно ясно. След полунощ над източните райони и Горнотракийската низина отново ще се образува мъгла и ниска слоеста облачност. В събота около и след обяд, както и до полунощ, главно над Югозападна България, ще се развива купеста и купесто-дъждовна облачност и на места там ще превали и прегърми. Ще духа слаб до умерен вятър от изток-североизток. Минималните температури ще бъдат от 10 до 15 градуса, а максималните - между 25 и 30 градуса. В планините ще преобладава слънчево време. Около и след обяд, над масивите в западната половина от страната ще се развие купеста и купесто-дъждовна облачност и на места ще превали и прегърми. Ще духа умерен, временно силен вятър от изток-югоизток. Максималната температура на височина 1200 м ще бъде около 20 градуса, на 2000 м - около 12 градуса. По Черноморието до обяд ще е с ниска облачност или мъгла, след което ще се установи предимно слънчево време. Ще духа слаб до умерен североизточен вятър. Максималните температури ще бъдат 17-20 градуса. Температурата на морската вода ще бъде 17-19 градуса, вълнението на морето е 1-2 бала. В неделя и в понеделник въздушната маса над страната ще е неустойчива. Ще се развива купеста и купесто-дъждовна облачност, значителна в следобедните часове и до полунощ. Ще има краткотрайни, но интензивни валежи, придружени с гръмотевични бури. В отделни райони ще има и градушки. Североизточният вятър в неделя ще се усили, в понеделник в източната половина от страната ще бъде от север-североизток, предимно умерен. Температурите ще започнат да се понижават, но ще са все още по-високи от обичайните. В неделя преобладаващите максимални температури ще бъдат между 24 и 29 градуса, в понеделник с още 2-3 градуса по-ниски.", "date": "2018.05.05", "title": "Ясно време днес, утре температурите започват да падат"}
{"url": "http://standartnews.com/balgariya/borisov_pred_voennite_ministri_mirat_na_balkanite_e_naysveshtenoto_neshto_za_nas-371202.html", "text": "На Балканите темата мир е най-свещеното нещо, за което се борим. Това каза премиерът Бойко Борисов на Неформалната среща на министрите на отбраната на страните от ЕС, съобщи „Фокус\". „Благодарен съм на ЕС, на Доналд Туск, на Федерика Могерини и на всички колеги премиери, канцлери и президенти в ЕС, че сложихме темата на масата по време на Председателството ни\", заяви той. „Страницата за Балканите дори не е затворена\", коментира Бойко Борисов. „Предизвикателствата налагат истински да се борим и да отчитаме колко и какви са рисковете, както и за колко кратко време могат да се развият на Балканите\", изтъкна премиерът. „Благодарих на всички, защото темата се сложи на масата, след няколко дни в София, когато ще се съберем лидерите на Балканите и ЕС отново ще я дискутираме\", посочи той. „Искам да помоля за подкрепата ви, защото никой по-добре от вас не познава опасността от война на Балканите. Когато обсъждате темата с правителствата си ви моля да не я подценявате\", се обърна Бойко Борисов към военните министри от ЕС. „Общата европейска отбрана и фондовете, които се заделиха, и огромните усилия на Европейския съвет са положителна стъпка напред. Но далече не са всичко, което можем да постигнем- във военната индустрия, в кооперирането между отделните държави, коопериране на родовете войски и техниката, необходима за тях\", заяви премиерът. „2% от БВП са много пари и годишно ако погледнем бюджета на ЕС ще излязат трилиони за въоръжение. Не считам, че е нужно всяка държава да купува на килограм. Колегите от НАТО биха могли да направят много по-точен разчет за коя държава какво би било приоритет\", каза още той. Борисов призова и за нормализиране на отношенията с Турция. „Толкова тежка риторика се води между големите държави в ЕС, като не казвам, че е без право, а точно обратното, заяви той. - Винаги сме говорили за свободата на словото и за проблемите, които има в Турция\", посочи той. „Но в същото време това е най-силната военна машина в южния фланг на НАТО. Трябва да положим усилия и в политически план да се нормализират отношенията, иначе рисковете в тази част на Европа, на Балканите, включително Гърция и Кипър стават много сериозни.\"", "date": "2018.05.05", "title": "Борисов пред военните министри: Мирът на Балканите е най-свещеното нещо за нас"}
{"url": "http://standartnews.com/balgariya/masovi_proverki_po_patya_kam_makaza-371198.html", "text": "Засилено полицейско присъствие започна в област Кърджали във връзка с предстоящите празници. 70 служители на ОД на МВР-Кърджали ще се включат в охраната на обществения ред, на публични събития и осигуряването на безопасния условия за движение по пътищата. Пътните полицаи приоритетно ще контролират водачите за спазване на режимите на скорост в населени места и извън тях, за употреба на алкохол и наркотични вещества, за използване на обезопасителни колани и системи. Интензивни ще бъдат проверките по пътя към ГКПП \"Маказа\" заради очаквания по-голям автомобилен трафик през празничните дни. Преди празниците полицаи и пожарникари извършиха проверки на храмове и заведения за спазване на правилата за  безопасност. Съвместно с Областната дирекция по безопасност на храните бяха извършени проверки и установени случаи на незаконен превоз на животни.", "date": "2018.05.05", "title": "Масови проверки по пътя към \"Маказа\""}
{"url": "http://standartnews.com/balgariya/dps_otbelyaza_34_godini_ot_saprotivata_sreshtu_vazroditelniya_protses-371214.html", "text": "Цялото ръководство на ДПС, депутати и български изселници се включиха във възпоменателния събор в село Караманци по случай 34 години от съпротивата на българските турци срещу промяната на имената им, предаде БНР. Депутатът  от ДПС Йордан Цонев подчерта пред  събралите се, че няма да допуснат управление, при което ксенофобията е ежедневна практика, а  правата на човека са под въпрос и допълни: \"Доктор Ахмед  Доган, създавайки ДПС и българския етнически модел, ориентира цяла България към  НАТО и ЕС, защото от тях зависи нашата сигурност\". Лидерът на  ДПС Мустафа Карадайъ каза, че партията му ще продължава да защитава  европейските ценности. И още: \"За съжаление  вътре в страната ние оставаме единствените, които се противопоставяме на популизма, на национализма, на радикализма, на омразата\".", "date": "2018.05.05", "title": "ДПС отбеляза 34 години от съпротивата срещу Възродителния процес"}
