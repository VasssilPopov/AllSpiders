{"url": "http://standartnews.com/biznes/ekspert_ot_mf_poema_tsentralniya_depozitar-372416.html", "text": "Общото събрание на Централен депозитар избра за нов член на Съвета на директорите Надя Даскалова, държавен експерт в дирекция „Регулация на финансовите пазари\" в Министерство на финансите, където тя заема тази позиция вече 10 г., съобщиха от депозитаря. Тя ще заеме мястото на Иван Такев – изпълнителен директор на БФБ-София, а мандатът й е за следващите 4 г. В Министерството на финансите Даскалова отговаря за проучването и анализа на правото и практиката в ЕС в областта на капиталовите пазари и финансовите услуги, предоставя становища по законопроекти, участва в Работна група \"Финансови услуги\" към Съвета на ЕС. \"Влизането на г-жа Даскалова в Съвета на директорите на Централен депозитар е пряк израз на ангажимента на държавата към развитието на капиталовия пазар в България\", каза Васил Големански, изпълнителен директор на Централен депозитар. Преди да постъпи в Министерство на финансите, близо две години Надя Даскалова отговаря на експертно ниво за внедряването на водещи международни стандарти в Централен депозитар.", "date": "2018.06.07", "title": "Експерт от МФ поема Централния депозитар"}
{"url": "http://standartnews.com/sport/a1_atletika_za_mladezhi_startira_na_9_yuni-372403.html", "text": "Четвъртият сезон на популярната верига „А1 атлетика за младежи\" стартира на националния шампионат за момичета и момчета под 14 години и десетото издание на турнира „Цветанка Христова\" на 9 юни в София и ще продължи до края на годината. Очакват се над 300 деца, юноши и девойки да вземат участие в първата проява от „А1 атлетика за младежи\". Най-популярната програма за развитие на леката атлетика сред младежите, която се организира от Българска федерация лека атлетика и най-големия телеком в България - А1, отново предвижда верига състезания и много съпътстващи събития в цялата страна. \"А1 атлетика за младежи\" е част от усилията на компанията да подкрепя българския спорт чрез спонсориране на редица спортни федерации и инициативи. Освен това телекомът вече излъчва и собствено спортно съдържание чрез своите канали MAX Sport1 и MAX Sport 2, които предлагат на спортните фенове в България разнообразие от спортни състезания като тенис от ATP, лека атлетика - Димантена лига, футболните първенства на Холандия, Русия, Украина и Китай, смесените боеве от UFC, баскетболните турнири за Евролигата и Еврокупата, MotoGP, хокей от NHL, NASCAR, голф и много други. Състезанията на многобой от \"А1 атлетика за младежи\" за родените през 2005, 2006 и 2007 година ще бъдат шест във няколко града на България както следва: 9 юни – София, Национален стадион „Васил Левски\" 31 август – Долна баня, Градски стадион 23 септември – София, НСА \"Васил Левски\" 20 октомври – Луковит, Градски стадион 18 ноември – Плевен, Атлетическа зала 2 декември – София, зала „Асикс арена\" – Финал Участниците ще събират точки от общо 4 старта като във всички  състезания без националния шампионат дисциплините ще бъдат трибой (60 м, скок дължина и 600/800 м), а финалът ще се проведе на 2 декември в София. Планувани са занимания и състезания по програмата и в училищата. През изминалите три сезона над 24 000 деца участваха в прояви на програмата. Всички новини от събитията на програмата ще бъдат публикувани в Facebook страницата „А1 атлетика за младежи\" със снимки и клипове.", "date": "2018.06.07", "title": "\"А1 атлетика за младежи\" стартира на 9 юни"}
{"url": "http://standartnews.com/mneniya/v_rusiya_ni_posreshtna_ikona_na_sv_ivan_rilski-372420.html", "text": "Николай Овчаров: - Идеята възникна през октомври миналата година, когато се подготвяше българското председателство. В крайна сметка се оформи един маршрут от десет държави, които трябваше да бъдат обиколени за по-малко от два месеца и половина. Разделихме ги на няколко лъча - единият бе към Молдова, в българския университет в Тараклия, до Екатеринбург зад Урал, четвъртия по големина град на Русия, след което се върнахме до Ереван. За малко се върнахме в София и заминахме за Белгия, в Гент, където изнесохме лекция в един от най-известните университети на Европа. След това дойде най-далечното пътуване до Пекин. То беше много интересно и важно, защото съвпадна с откриването на българистичния център към Института за чужди езици в Пекин, който в момента подготвя около 200 души с български език - това е бъдещата китайска експанзия, която се очертава. Ще има такава не само заради ядрената централа, а вероятно и заради други икономически проекти. Хората просто подготвят специалисти в това отношение. Откриването на този център бе особено добре отразено от медиите, няколко китайски телевизии с  над 150 милиона души аудитория научиха за нашата мисия. След това последва гръцкият лъч -  Атина и  Кипър. Естествено, там говорихме най-вече за отношенията между България и Византия, а буквално преди седмица завършихме с централноевропейския лъч - Словения, Словакия и Унгария. Това стана за малко повече от два месеца.  Това се отчита като най-успешното мероприятие за представяне на България по време на европредседателството. Пламен Павлов: - По принцип в Гент беше може би най-силно представената академична аудитория. Пак имаше българи от Белгия и приятели на България, но там, естествено, стана дума за това, тъй като от тази част на Фландрия е не само Четвъртият кръстоносен поход с участието на Балдуин Фландърски, но и Първият кръстоносен поход, въобще кръстоносното движение. Това е начин да осмислим, че ние всъщност не сме чак толкова далече. Че дори и преди векове е имало непрекъснато движение на хората и на идеите. Навсякъде сме имали най-разнообразни въпроси, защото ние самите така се ориентирахме, да засягаме някаква конкретика, която има по-голямо отношение към съответната страна. Да речем, в Екатеринбург, където е силно присъствието на старообрядците, връзките с България ги има и до днес в някакъв смисъл. Човек да види на икона Свети Иван Рилски, който да се почита на километри от България, това дори не се знаеше у нас. Не само в Екатеринбург, а на практика  до Тихия океан. Могат да се намерят някакви исторически връзки, които ние просто не познаваме достатъчно добре. Разбира се, навсякъде имаше и един чисто модерен аспект - например в Ереван дойдоха хора от българо-арменски дружества и питаха Николай Овчаров докъде е стигнал Перперикон. И се оказа, че те са идвали у нас - един преди 2 години, друг преди 5. Или за Царевец. Много се интересуват от нашите исторически столици. Навсякъде имаше повишен интерес, когато ставаше дума за Плиска, Велики Преслав или Охрид. Ние сме историци и нашата, да я наречем Херодотова клетва, е да не лъжем, дори когато става дума за друга държава. Хората, които се интересуват от миналото, знаят, че Самуил е български цар, не друг. Това, което се случи по време на \"Мисия \"България\" има много аспекти, но то потвърждава още веднъж, че трябва да облъчваме света с културни послания. И то с актуални неща, модерни, съобразени с равнището не само на учените, а и на масовата публика. И за нас бе полезно да си сверим часовника с всички тези групи. Най-добре е, както увери вицепремиерът Екатерина Захариева, тази идея да бъде продължена. Защото всички останали държави имат подобна линия на поведение. Пламен Павлов: - Там бяха преди всичко студенти, които изучават български език и култура. Те се интересуват живо от България, защото са се ориентирали към това - животът им да бъде свързан с България. А иначе имаше и доайени на българистиката в Китай - например професор Ма, който е автор на една история на България на китайски. Ние си имаме лоби там и трябва още веднъж да благодарим на нашите посолства, че навсякъде срещнахме много адекватни и много добре ориентирани хора. Затова \"Мисия \"България\" е контрапункт на \"Мисия Лондон\". Това е начин да се подчертае, че \"Мисия \"Лондон\" трябва да остане в миналото. Вижда се, че демократичните ни години, при всички недоволства към тях, са довели до една по-рационална и по-успешна дипломация. Николай Овчаров: - След като на днешната /б.р. вчера/ пресконференция вицепремиерът Екатерина Захариева каза, че това трябва да продължи, ние с Пламен трябва да помислим как да разгърнем кампанията. Лично на мен ми се иска да имаме присъствие в по-далечните територии. Това, което направихме в Китай, показа, че там има много голям интерес към страната ни. Искаме да привлечем и Индия, която е също толкова голяма и има потенциал - и технологичен, и като туристи, които биха могли да дойдат у нас. Скандинавските страни - там също направихме опит, но не успя да се получи по определени причини. Струва ми се, че след тази мисия ще успеем. Може да се мисли и за Америка - не толкова за САЩ, колкото за Южна Америка, където можем да направим интересен обмен. Разбира се, не бива да се пренебрегват и европейските страни. На този етап ние сме заложили на Централна Европа, но липсваше представяне във Великобритания, където има и мощна българска общност, и български училища. Възможностите са много, въпросът е това да продължи, макар и не с такива темпове, както сега, защото те бяха ускорени заради българското председателство. Николай Овчаров: - Аз лично не съм много склонен. Може би ще бъда малко остър към нашите колеги, но те не са особено комуникативни, говоря за историци и археолози. Не могат да работят с медии и не са най-добрите в такива аудитории. А и не можем да направим някакъв хор от учени, двама души са напълно достатъчни. Николай Овчаров: - Два месеца продължава тази мисия. Външно министерство стои зад нея, също и министерството на културата. Една дума не чухме от министерството на туризма за тези два месеца и половина. Тези неща могат да се стиковат повече. И министър Захариева каза, че около това трябва да се обединят няколко министерства, които са пряко свързани с това -  и Министерството на образованието, и останалите. Ние изпълняваме много функции - и представяне на България, и установяване на връзки. Ние може да свършим много повече от това, да отидем и да изнесем една лекция. И го правим. Пламен Павлов: - Популяризацията на историята много често се прави от неспециалисти, докато специалистите бягат от тази тема. Министерството на туризма трябва да разбере, че нещата не опират само до опаковката, но и до съдържанието. Защото едно е да има лого и някакви статистики. Друго е да се види какво всъщност движи тези процеси. Николай Овчаров: - С тази мисия ние доказахме, че добрата новина също е новина. А това днес е много трудно. Големите електронни медии търсят скандала. Ето - сега започва археологическият сезон. Навремето, когато още бе жив моят приятел Георги Китов, тези неща не слизаха от новините. А сега много трудно влизат. Николай Овчаров: - Към 25 юни ще започне археологическото лято. Тази година ще се опитаме да свържем южния квартал на Перперикон с двореца-светилище. Но, ако Перперикон вече е достатъчно известен и посещаван, искам да наблегна на другия голям обект, за който тази година се надяваме да направим най-масираната кампания - античният и средновековен град Мисионис край Търговище. Аз съм го нарекъл образно \"северния Перперикон\", защото има сходни дадености. Тази година успяхме да съберем около 150 000 лева, с които смятаме да направим кампания, подобна на тази за Перперикон.", "date": "2018.06.07", "title": "В Русия ни посрещна икона на св. Иван Рилски"}
{"url": "http://standartnews.com/biznes/resheno_pravitelstvoto_tarsi_investitori_za_aets_belene-372404.html", "text": "Ръцете на правителството по проекта АЕЦ \"Белене\" са развързани и от тук нататък трябва да поработим доста сериозно, за да има наистина добри резултати за България. Това каза пред журналисти в парламента министърът на енергетиката Теменужка Петкова след като парламентът гласува решение, с което дава мандат на правителството за преговори с потенциални инвеститори за АЕЦ \"Белене\". Петкова заяви, че от тук нататък предстои изработване на процедура за избор на стратегически инвеститор. Важно е тя да е добре конструирана, максимално публична, прозрачна, с обективни критерии, които да дадат възможност за избор на най-добрата оферта, каза министърът. НЕК трябва да направи оценка на активите, които притежаваме по този проект, уточни тя. Да се надяваме, че инвеститорският интерес, който до момента е заявен, ще бъде препотвърден, каза Петкова. Тя не пожела да каже кой е четвъртият инвеститор, който има интерес към проекта. По думите й, централата може да бъде готова до 7-8 години. В пленарна зала Теменужка Петкова благодари на депутатите за конструктивния дебат. Тя заяви, че остава с усещане, че има консенсус по намерението да се намери решение на въпроса с АЕЦ \"Белене\", който стои на дневен ред в българската енергетика повече от 37 години. Ситуацията от 2012 г. и днес е коренно различна, обясни министърът. През 2012 г. нямаше яснота за структурата на проекта. Нямахме яснота как ще приключи арбитражното дело. Политиката на ЕС в областта на енергетиката беше различна от днес, обясни Петкова. Друга разлика е наличието на реален инвеститорски интерес и то от компании, които са признати на световно ниво, допълни тя. Никой от нас няма интерес да се връщаме назад, да търсим вина, трябва да гледаме напред и с общи усилия да се опитаме да направим нещо добро за България, което ще гарантира и нашата енергийна сигурност, и ще даде възможност парите, които българските данъкоплатци са вложили в проекта - над 3 млрд. лв., да бъдат използвани по предназначение, коментира Петкова.", "date": "2018.06.07", "title": "РЕШЕНО! Правителството търси инвеститори за АЕЦ \"Белене\""}
{"url": "http://standartnews.com/biznes/iznosat_ni_za_kitay_se_uvelichil_7_pati-372409.html", "text": "Българският износ за Китай през последните 10 г. се увеличи седем пъти и Китай се превърна в наш втори по големина експортен партньор сред страните извън ЕС. Това каза министърът на икономиката Емил Караниколов по време на Третата министерска конференция за насърчаване на търговско-икономическото сътрудничество между Китай и държавите от Централна и Източна Европа, която се проведе  в град Нинбо. Караниколов поясни, че има възможност за по-нататъшно разширяване на българския износ за Китай и по-конкретно на продукти, с които нашата страна е известна в Азия. Например това са селскостопански стоки и храни, етеричните масла и козметичните продукти от тях, вино и минерална вода. Министърът допълни, че 16 български компании, опериращи в тези сектори, ще се представят на Четвъртото Експо за търговия и инвестиции Китай-Централна и Източна Европа. Караниколов подчерта, че България отдава важно значение на инициативата 16+1, на която София ще е домакин през 2018 г. По думите му, инициативата вече е допринесла за нова динамика в двустранните отношения: налице е осезаем подем в политическия диалог, икономическите връзки, човешкия обмен, контактите между местните власти, както и засилен интерес на китайски компании към нашата страна. „Приветстваме китайските компании, които са заинтересовани да навлязат на пазара на ЕС, да установят в България свои производствени бази и развойни центрове\", заяви министърът. Той отбеляза сътрудничеството на Българската банка за развитие (ББР) с китайски финансови институции и припомни, че през 2017 г. ББР и Китайската банка за развитие са сключили кредитно споразумение за подкрепа на съвместни инвестиционни проекти на стойност 80 млн. евро. През миналата година ББР е договорила 50 млн. евро от Ексим Банката на Китай за финансиране на българския бизнес и води преговори за осигуряване на финансов ресурс с Индустриалната и търговска банка на Китай. Министерството на икономиката подготвя представителна бизнес делегация за участие в Първия китайски международен панаир за вносни стоки, който ще се проведе през ноември в Шанхай.", "date": "2018.06.07", "title": "Износът ни за Китай се увеличил 7 пъти"}
{"url": "http://standartnews.com/svyat/promeniha_pravilata_v_izbora_na_evrodeputati-372408.html", "text": "Съветът на ЕС постигна днес консенсус по промените в Акта относно изборите за членове на Европейския парламент благодарение на компромисното предложение, представено от Българското председателство. Това става за първи път от 1976 г. Това съобщиха от пресцентъра на МВнР. Промените са в девет области, които Българското председателство представи в т.нар. компромисен пакет 7 плюс 2. 1.Въвежда се минимален задължителен праг от 2 до 5 % за избирателни райони, излъчващи над 35 членове на ЕП. Формулировката е основана на идеята по-високият брой места в избирателен район, предмет на праговете, да бъде компенсиран с минимален задължителен праг, с цел избягване на дискриминационното третиране. Мярката ще важи за държави, които на изборите за ЕП представляват цял едномандатен избирателен район и излъчват над 35 евродепутати. 2.В съответствие със своите национални изборни процедури държавите членки могат да предприемат необходимите мерки, за да дадат възможност на своите граждани, пребиваващи в трети държави, да гласуват на изборите за Европейски парламент. 3.Въвежда се краен срок от поне три седмици преди изборите за представяне на кандидатурите. 4.Дава се възможност държавите членки да позволят показването на името и логото на европейските политически партии върху изборните бюлетини. 5.Приета е разпоредба, хармонизираща разпространението на изборни материали за европейските избори с практиката при националните избори. 6.Възможност за предварително гласуване, гласуване по пощата, електронно и интернет гласуване. 7.Задължение за държавите членки да осигурят ефективни, пропорционални и възпиращи санкции в случаи на двойно гласуване 8.Определяне на орган за контакт за обмен на данни относно гласоподавателите и кандидатите. 9.Добавяне на текст, с който членовете на Европарламента ще се дефинират като представители на всички граждани на Евросъюза. Съветът работи вече повече от 2 години по предложенията на ЕП за изменения на изборното законодателство, приети през ноември 2015 г. Българското председателство на Съвета под ръководството на вицепремиера и министър на външните работи Екатерина Захариева продължи работата по досието, като представи компромисно предложение, който взема предвид различните позиции и националните интереси.", "date": "2018.06.07", "title": "Промениха правилата в избора на евродепутати"}
{"url": "http://standartnews.com/mneniya/ne_davayte_tablet_na_dete_pod_edna_godina-372419.html", "text": "- Според мен социалните служби в Норвегия и в скандинавските страни са едни от най-добре работещите в Европа. Дори и нашите социални институции са се учили от тях. Правилото при тях е, че всяко дете, което е подложено на някакъв риск, би трябвало да бъде откъснато от семейството си, за да бъде спасено. Ако това стане в ранна детска възраст, когато детето е било подложено на домашно насилие, то няма да бъде силно травмирано, ако бъде настанено в друга среда. Ако е по-голямо, за него това може да се отрази твърде екстремно. Може и да не се справи в тази ситуация. В последните дни много се критикуват социалните служби на Норвегия за отнетите деца на българската майка, но лично аз смятам, че експертите там са доста добри и едва ли са влезли с кални ботуши в дома на семейството, за да изведат малчуганите. По принцип процедурата е свързана с издаването на индивидуални оценки на малките в рамките на европейския план за грижа за подобни деца. Норвежките служби са пример за добре работещи институции, които имат нужните кадри и експертиза, за да защитят детската психика. Социални работници у нас са обучавани от норвежките служби, те през 2004 година обучаваха и нашите приемни семейства. Лошото е, че българските служби са от типа \"тичащи\" след проблемите. Те ги решават на парче и не са в синхрон, не разчитат нито на партньорство, нито на подкрепата от семейството. И от своя страна не му отказват подкрепа, тях просто видимо ги няма. На практика ние в момента проектираме нашия манталитет върху норвежкия модел. - Да, разбира се, за разлика от нас, при една добре работеща съдебна система, каквато е тази в скандинавските страни, съдът в крайна сметка може да вземе решение да върне детето на неговите родители. Имайте предвид, че една държава е толкова силна, колкото повече се грижи за своите уязвими групи. А при нас това са деца, възрастни, инвалиди. При нас хората, които се занимават със социално подпомагане, живеят в страх и са една от най-виктимизираните професии. Те непрестанно работят на терен, занимават се със задачи, които не са в техния ресор. Например дали парите на едно дете, което е под тяхна опека и има детски влог, могат да бъдат използвани за ремонт на детската му стая. Явяват се непрестанно на дела, по които трябва да свидетелстват - например свързани с домашно насилие или агресия в училище. Социалните работници са хората, които най-често претърпяват бърнаут, тоест професионално прегаряне. И това е много тежка работа. Няма ясни механизми за качествената оценка на тяхната дейност у нас. А в Норвегия имат. Ние сме свикнали да смятаме, че щом условията за социална дейност в България са лоши, навсякъде са лоши. А не е е така. У нас просто цари кадрово необезпечение, липса на квалификация и на санкции за онези, които преминават границите. Има един-два центъра, предимно неправителствени организации, които работят заедно с институциите. Асоциация \"Анимус\" например се занимава с приемната грижа за децата в риск. Има и много други неправителствени организации. Но е много сложна задачата за намиране на социални работници, особено поради факта, че заплащането не е високо. - Да се дава на детето телефон, таблет или лаптоп в най-ранното детство е пагубно. Говорим за ярката светлина и LED-подсветките в синьо, както и за музиката. В мозъка на децата под три години току-що се образува невронната мрежа. Те тръгват да опознават света около себе си и да преодоляват неговите препятствия. Моят съвет е родителите да не дават таблет на детето до едногодишна възраст, за да не се претоварва психиката му. И не само това - страда и окото на детето. За него е особено травмиращо, ако гледа мобилно устройство в метрото или автобуса, или дори в автомобил. Допълнителните трептения при движението товарят окото на малкия, а родителите все по-често му дават да се занимава с телефона в градския транспорт или докато шофират. По принцип окото мига 15-18 пъти в минута и това е нормално. Когато детето гледа таблет, мигането намалява, което се отразява на здравето на окото. Да не говорим за слушането на музика чрез слушалки, когато звукът влиза направо вътре в тъпанчето. - Предполага се, че именно чрез тази връзка детето изучава света. И ако тя е заместена от мобилни устройства, детето се явява пасивен приемник на информация. Което, от своя страна, се отразява на неговите фантазии, въображение, интелект. Това вече замества разказването на приказки, а знаете, че удълженото присъствие в интернет вече е част от критериите за зависимост. Това е част от международните класации за заболявания. Сред тях е и страхът да не пропуснем дигитална информация. А децата, които нямат критичност към виртуалната среда, могат да се превърнат и в  обект на киберпрестъпления. Изследванията показват, че този тип млади хора са по-податливи на агресия и тревожност. Причината е, че виртуалният свят е силно напрягащ. Той внушава на младите хора, че в него всички са млади, красиви и слаби, при това и богати. И децата получават погрешни внушения, които ги карат да се чувстват потиснати. Затова и мобилните електронни устройства трябва да бъдат под родителски контрол. Има лимити, при които едно дете на определена възраст би трябвало да ползва електронни устройства. Има и онлайн програми, които могат да бъдат в услуга на родителите и да следят в какви сайтове влиза тяхното дете, така че да се упражнява контрол и върху съдържанието, което децата ползват. - Трябва да намерим начин децата повече да се движат. Защото последиците са за нас. Виждате -дори в училищни конфликти и побои децата нямат необходимата двигателна култура да се защитят от нападателя и да реагират на атаката му. Все повече се обезвижват. - След края на учебната година на практика агресията пада. Защото децата очакват хубави неща - няма уроци, няма стрес, има нови любови и неочаквани преживявания. А и слънчевото време влияе добре на формирането на невромедиаторите, които отговарят за повишеното настроение  - децата се чувстват по-щастливи. Агресията е там, където няма любов. А лятото е сезон на любовта.", "date": "2018.06.07", "title": "Не давайте таблет на дете под една година"}
{"url": "http://standartnews.com/kultura/dilovinfo_kravata_penka_shte_bade_dadena_za_osinovyavane_v_norvezhko_semeystvo-372406.html", "text": "Ако се вгледаш внимателно в социалните мрежи, прелюбезни читателю, ще забележиш как кравата Пенка ще бъде помилвана, след това дадена за насилствено осиновяване в норвежко семейство, после ще се върне в София, за да протестира срещу строежа на АЕЦ Белене и накрая, весело закичила седемцветно флагче на рогата си, ще се появи на традиционния парад на любовта. На прайда пък ще бъдат демонстрирани съвременни форми на любов, изобретени от учените в БАН и неприети от патриотичните сили в правителството... Междувременно Пенка ще си пусне брада, за да не я разкрият от МВР. Това общо взето е информационният поток, който истински вълнува хората, а не новите мита върху европейския алуминий в САЩ. Живеем в претъпкан от близости свят, където всяка новина трябва да има не само „човешко лице\", но личен профил, за да можем да видим снимките й от абитуриентския бал - успяла ли е да отслабне за плажа и какво мисли за новия филм от сагата „Междузвездни войни\". Няма ли някой от тези атрибути, тя не е новина, а фонов шум. Понякога лицето на новината й играе лоша шега. Какъвто е случаят с изявлението, което приписват на секретаря на МВР Младен Маринов. Впрочем, много отговорен и сериозен мъж, добро ченге, познавам го отдавна! Та твърдят, че за престрелката в Ботевград, бил казал: \"По всека вероятност лицето е агресирало словесно, в резултат на което лицето е ударило лицето по лицето и лицето е извадило незаконно притежавано огнестрелно оръжие и е произвело изстрел по лицето, на което лицето е отвърнало със стрелба по лицето също с незаконно притежавано късоцевно огнестрелно оръжие. В резултат на възникналата престрелка лицето е причинило смъртта на лицето, а лицето е нанесло на лицето тежки огнестрелни рани.\" Всъщност това изречение го съчини Александър Пелов май, но то прозвуча толкова достоверно, че всички взеха да го препостват и го лепнаха на бедния главен секретар. Каква е причината? Ами точно в това, че властта говори точно така и от нея се очаква да говори точно така. По тази причина и Бойко Борисов, например, въпреки че вече  три петилетки е във властта, продължава да е възприеман по-скоро като коректив на властта, отколкото като самата власт. Просто не говори така. Ето и Тръмп - докато говореше простичко за стена между САЩ и Мексико, трупаше популярност. Сега се е втренчил в денуклеаризацията на корейския полуостров и трупа подигравки. Най-малкото, което е редно да го запитат, е дали няма намерение да разцепи и атомите на полуострова? Или пък да го остави съвсем без атоми. Това, мисля, че не е по-силите дори и на всемогъщия Тръмп. Навярно някой трябва да му обясни, че междуатомното пространство е неразумно голямо. Например във водородния атом то съставлява  99.9999999999996 %! Престъпно разхищение, срещу което трябва да се вземат мерки! Веднага, след като приключи срещата с корейския му колега Ким Чен-ун. Тя вече е насрочена за 12 юни и светът тръпне в очакване за голямо шоу... Може би в тази посока трябва да бъде упътен   и Валери Симеонов. Патриотите все повече се объркват и май патосът им за смяна на топонимите в Старозагорско позамря. Малко неприятно се получи, защото след имената на местности, хората ще поискат да се махнат и фамилните имена с арабски и турски произход.  В Европарламента тъкмо се научиха да произнасят Джамбазки и сега ако трябва да го заменят с Говедокрадлеков... Не знам дали ще го понесат. Но Валери е избрал умната ниша на непримирима война с шума. Разбира се, тя ще обхване не само Слънчев бряг, но и други най-патриотични неща. Например, нито Марица ще може да шуми след 23.00 часа, нито край Босфора „шум да се вдига\"! Другият хит в мрежата беше премиерът на Холандия, който си разля кафето и сам си го почисти. Подозрителното българско човечество, обитаващо социалните мрежи, веднага го заподозря в евтин пи ар, но ако гледате внимателно видеото, ще видите колко несръчен е господин премиерът, както и беззъба ромка, която му показва как да си удължи дръжката на четката. Ако всичко е нагласено, то Марк Рюте е голям актьор и пак заслужава овации. Да, прелюбезни, цялата политика отдавна е заета основно с това да играе, пее и танцува и все по-малко се занимава с политика. Не е да не му личи на света това. Политиците са все повече шоумени и все по-малко политици. Единствено изключение прави любимата ни фрау Меркел, която в момента мъкне на крехки ГДР-иански плещи не само Германия, Обединена Европа, но и необходимостта да има все пак един нормален световен лидер. Давате ли си сметка, че от Макрон през Тръмп, та до Путин, всички са леко ... хайде да използваме чуждицата, девиантни. Непосилната лекота на световното битие все повече тежи на Ангела и вече й личи. Може би затова и толкова й харесва да е в компанията на широкоплещестия наш премиер. Сигурно тайно се надява на него да прехвърли част от тежестта на света. Ние сме длъжни тук категорично да се възпротивим. Борисов да престане да спасява света, ами да вземе да спаси Варна, че съвсем ще се издавят там. Може да започне, като я спаси от Портних, преди да я е изпортнил съвсем? Иначе при следващия  дъжд на животинчетата във Варненския делфинариум ще им се отвори много работа да спасяват жители и гости на морската ни столица... И да завършим отново с друго интелигентно животно - кравата Пенка. Още миналата седмица предупредихме от страниците на любимия „Стандарт\" за потенциала й да стане световна знаменитост. И тя стана! Даже британският \"Сън\", пишейки за Пенка, обрисува България в една заслужено по-голяма територия. Заради Пенка англичаните са събрали в една държава българи и македонци! Да живее Пенка! Във всеки един смисъл!", "date": "2018.06.07", "title": "Dilov.info: Кравата Пенка ще бъде дадена за осиновяване в норвежко семейство"}
{"url": "http://standartnews.com/mneniya/profesionalnoto_obuchenie_dava_rast_na_industriyata-372415.html", "text": "-------- Публичното образование, достъпно за всички, е голяма гордост на Европа. Като цяло европейското образование е добро, въпреки че на колкото по-висока степен се издига то, толкова по-зле се представя Европа спрямо САЩ. САЩ бяха глобален лидер по отношение на дела на населението, завършило гимназия, но това вече не е така. 88% от възрастното население на САЩ е завършило гимназия, но 6 източноевропейски страни имат по-висок процент. Южноевропейците обаче изостават сериозно. Само 45% от португалците са завършили гимназия, а в Малта, Испания, Италия и Гърция средното образование също е ограничено (фиг. 6.4). За тези пет страни разширяването на средното образование се явява като основен лек за ниските равнища на заетост и растеж. След Втората световна война САЩ бяха безспорен лидер в областта на висшето образование, но постепенно загубиха тази преднина. Картината силно варира според метода на измерване, но завършилите висше образование във възрастовата група 25–34 години са най-подходящата база за сравнение. През 2011 г. в Европа се оформиха две големи категории, разделени между Севера и Юга, като Ирландия беше водачът на успе шния Север, а на юг Италия се намираше на дъното. В 16 страни от ЕС от 35 до 50 % от младите хора са завършили висше образование, а девет страни задминават САЩ. В останалите 20 само от 20 до 30% от младите хора са завършили висше образование (фиг. 6.5). В Германия и Австрия процентът на завършилите гимназия е нисък, но в тези две страни съществуват различни програми за професионални стажове, които осигуряват професионални умения и образователни постижения, без да се считат за висше образование. В рамките на тази система учениците се обучават няколко години в определена професия, за да придобият практически опит в реална компания, а също така посещават и теоретични занятия в центрове за обучение. Такива системи комбинират образованието в училище и обучението на работното място, за да осигурят по-лесен преход към пазара на труда, и следователно (като цяло) водят до намаляване на процента на безработицата сред младите. За разлика от Германия и Австрия, в Испания, Португалия и Гърция професионалното обучение не е така силно развито. В миналото тези южноевропейски страни се концентрираха върху субсидирането на фирмите при временно наемане и обучаване на млади хора, за да се намали безработицата сред младите. Но кризата в еврозоната допринесе за смяната на акцента върху укрепването на самото професионално обучение. През 2011 г. испанското правителство улесни процедурите, чрез които компаниите да могат да интегрират стажанти в своя бизнес, а испанската автомобилна компания „Сеат\" обяви въвеждането на дуално професионално обучение в своите заводи. През декември 2012 г. Европейската комисия обяви, че Германия ще помогне на шест други страни от ЕС – Испания, Гърция, Португалия, Италия, Латвия и Словакия – в укрепването на тяхната система за професионално обучение. Германската програма за професионалните стажове, която датира от средновековната система на гилдиите в Северна Европа, е преминала през основна реформа през 1969 г. Смята се, че тя е причината за високата заетост сред германската младеж. Професионално обучение, подобно на това в Германия, съществува и в Австрия и Холандия, а в балтийските страни бе възкресено след комунистическия режим. При немското професионално обучение учениците кандидатстват директно пред работодателите за стаж. Те прекарват по няколко дни от седмицата на работа, получавайки малки стипендии, и няколко дни в училище, изучавайки теоретично съответната професия. Процесът обикновено трае три години и завършва с изпит за сертификат. В Германия около 360 професии се усвояват чрез тази форма на обучение, а повече от 60% от завършилите средно образование се записват за професионално обучение. През последните години този процент леко е намалял – 56% за 2015 г. – поради нарасналата популярност на бакалавърските програми. Високото качество на професионалното обучение в Германия осигурява работни места за голяма част от завършилите училище в страната. Професионалното обучение е причината и за високия ръст на немската индустрия, тъй като компаниите обучават бъдещите си работници срещу по-малки разходи в началото. Текучеството на персонала като цяло е слабо, защото обикновено стажантите се задържат на работните си места, след като веднъж се присъединят към своите работодатели. Изборът на професионалното пред академичното образование се подкрепя и чрез някои стимули. Първо, през цялото обучение фирмите в Германия плащат около 1150 евро на месец, или около една трета от стартовата заплата за квалифициран служител, което означава, че стажантите могат да се издържат сами. Второ, по средата на обучението стажантите могат да сключат договор за работа с фирмата. Трето, стажантите, които проявяват интерес към по-нататъшно образование, могат да завършат бакалавърски и магистърски програми за сметка на работодателя. Всички тези характеристики са съобразени с работните отношения в дългосрочен план, което е необичайно за бързо развиващите се икономики, но се насърчава от новите програми за обучение в Източна Европа, а все по-често и в Южна Европа. Такова професионално обучение е изключително стабилна основа. От хлебари и автомонтьори до дърводелци и лютиери – около 90 % от германските стажанти завършат успешно своето обучение. Британският премиер Дейвид Камерън призова страната си да възприеме някои елементи от немската система: „Мисля, че това, което ще видим с разширяването на стажовете на ниво висше образование, е, че много хора ще се насочат към тях, след като завършат училище, за да прекарат известно време, работейки, а след това да се насочат към университетска степен, свързана с опита им от стажа... Това се случва в продължение на години в Германия и трябва да се случва в много по-голяма степен във Великобритания\". Системата със стажовете на немските фирми успешно покълва и в САЩ. Професионалната подготовка в Европа се пренастройва бързо към променящите се нужди. „Тъй като е твърде децентрализирано, професионалното обучение се оказва много гъвкаво, давайки възможност бързо да се отговори на търсенето от страна на индустрията\", казва Екехард Ернст, директор на Международната организация по труда. Тази гъвкавост означава, че ако един нов завод отваря врати на дадено място, професионалното обучение в местните училища може бързо да бъде преосмислено, за да отговаря на нуждите на новия работодател. Професионалното обучение е много подходящо и за усвояването на нови трудови умения и професионална квалификация и от страна на новите имигранти. С наплива на хора, търсещи убежище в Европа, традиционното образование трудно би създало необходимите условия достатъчно бързо, за да могат имигрантите да се присъединят към работната сила, без да преминат през дълъг период на безработица. За разлика от него системата за професионално обучение може да бъде пригодена за запълване на тези празноти.", "date": "2018.06.07", "title": "Професионалното обучение дава ръст на индустрията"}
{"url": "http://standartnews.com/svyat/vladimir_putin_shte_otgovarya_na_vaprosi_na_grazhdani-372390.html", "text": "Руският президент Владимир Путин ще отговаря пряко на въпроси от своите съграждани в традиционната „пряка линия\", която ще бъде излъчвана по радиото и телевизията. Над 1 млн. въпроса вече са изпратени до едноименното предаване. Гражданите питат най-често за високите цени на бензина, обмисляното повишаване на пенсионната възраст и шансовете федерацията да стане една от петте водещи световни икономики. „Пряката линия\" се провежда от 2001 г. Досега Путин е отговарял по този начин 15 пъти на въпроси на своите съграждани – 11 пъти като президент и 4 пъти като премиер.", "date": "2018.06.07", "title": "Владимир Путин ще отговаря на въпроси на граждани"}
{"url": "http://standartnews.com/svyat/hilyadi_skandirat_makedoniya_e_gratska_nyama_da_ya_predadem_na_nikogo-372397.html", "text": "Хиляди гърци се събраха на обявените протести в редица градове в Южната ни съседка срещу употребата на \"Македония\" в евентуалното ново име на Бившата югославска република Македония. Според протестиращите в името на държавата не трябва да се споменава \"Македония\" по никакъв начин, което би изключило всичките предложени до момента имена. С гръцки знамена демонстрантите се събраха пред паметника Александър Макдеонски в считания за негов роден град Пела. Те издигнаха плакати с надписи \"Заев, трябвало е да се родиш македонец, не можеш да станеш такъв\" – визирайки министър-председателя на Република Македония. \"Има само една Македония и тя е гръцка, няма да я предадем на никого. Македония е напоена с кръвта на гръцките воини, македонските воини\", скандираха протестиращите. Големи протести имаше в общо 25 града в Северна Гърция. Те се надяват гръцките власти да вземат под внимание волята им и да втвърдят тона към Скопие. Според последните данни най-вероятните нови имена са \"Нова Македония\" или \"Северна Македония\".", "date": "2018.06.07", "title": "Хиляди скандират: Македония е гръцка, няма да я предадем на никого"}
{"url": "http://standartnews.com/mneniya/aets_belene_nyama_alternativa-372414.html", "text": "Народното събрание одобри предложението на ГЕРБ и Обединените патриоти за рестарт на проекта АЕЦ \"Белене\". Лично аз като ядрен експерт никога не съм се съмнявал в това. Няма как да се съмнявам, след като и преди няколко години, още преди налагането на мораториума на проекта АЕЦ \"Белене\", а особено при сегашните условия вече е повече от ясно, че на България ще й бъде крайно необходима нова базова мощност. А каква друга базова мощност може да бъде изградена у нас, а и навсякъде в Европа, след последните решения на Европейската комисия за повишаване на екологичните изисквания към топлоцентралите ? Лично аз не съм чувал за съществуването на някаква технологично чисто нова ТЕЦ, която хем да може да задоволи новите екологични изисквания на ЕК, хем да работи с нашите нискокалорични лигнитни въглища в източномаришкия басейн. Дори Полша, която произвежда над 80% от електроенергията си от въглища, но много по-висококалорични от нашите, се изправя пред същия проблем. Именно поради това категорично заявявам, че Веднага обаче възниква въпросът: защо именно АЕЦ \"Белене\", а не VІІ и VІІІ блок в Козлодуй, като нерядко се изтъква някакъв завишен сеизмичен риск на Белене. На първо място разстоянието между Козлодуй и Белене е 168 км, и то по шосе. Въздушната линия между двете ядрени площадки е около стотина км, които при едно земетресение са нищо. Второ - всички т.нар. \"изследвания\" на сеизмичния риск са правени на хартия, така че нищо не е доказано с реални тестове на място. Трето - двата реактора, създадени конкретно за АЕЦ \"Белене\", са проектирани и построени с много по-голяма сеизмоустойчивост от всички досегашни. Тезата, че инвестиционните разходи за изграждането на външните свързващи високоволтови съоръжения на \"Козлодуй\" щели да бъдат по-ниски от тези на \"Белене\" също е несъстоятелна. Това се видя и от доклада, изнесен в сряда на конференцията на \"Булатом\" от изпълнителния директор на ЕСО. Според него инвестиционните разходи за ъпргрейдване на външната инфраструктура на площадка \"Козлодуй\" и за изграждане на нова такава, която да свързва площадка \"Белене\" с електроенергийния пръстен на страната, са почти едни и същи. Да не говорим, че Белене е свързано с жп линия, докато в Козлодуй такава няма, че охлаждащата вода за реакторите на АЕЦ \"Белене\" ще идва директно от реката, докато в Козлодуй има изградени 7 км канали, проектирани да работят 30 години, а това ще рече, че ще трябва да се строят нови такива. Има и Единствената действителна разлика между двете площадки е тази, че ядрените специалисти се намират в Козлодуй, а в Белене няма такива. Само че наблюденията показват нещо интересно. В Козлодуй съществуват няколко землячески организации на специалистите, дошли да работят там от различни краища на България. И най-голямата такава организация е на ядрените специалисти от Русе. Нима няма да е много по-изгодно на тези експерти и семействата им да се преместят да живеят и работят в Белене, т.е. - на 168 км по-близо до Русе? Но най-важният мотив е, че никъде по света отдавна не се допуска концентриране на големи ядрени мощности на една площадка. А V и VІ блок на АЕЦ \"Козлодуй\", според руската страна производител, могат да работят още 30 години. Новите реактори за \"Белене\" са проектирани да работят поне 60 години. Така че не можем да допуснем концентрация на 4 1000-мегаватови реактора на една площадка, за да избегнем възможността за авария по обща причина. Що се отнася до различните варианти за реализацията на АЕЦ \"Белене\" - за евентуална продажба на нашите два реактора в Китай и за монтиране тук на китайски реактори, или пък за довършване на проекта във варианта отпреди 2012 г. - т.е. с руски и френски технологии, мнението ми е следното. Китайската страна има изнесена ядрена технология само в страни около Индия, която в Европа тя още не е лицензирана. Това означава, че безопасността на китайските реактори ще трябва да се доказва в нашата АЯР, което би отнело немалко време. Ако проектът продължи в първоначалния вариант - с двата руски реактора, оборудвани с френски системи (за контрол и управление на Първи и Втори контур, електрическата и вентилационната част на централата, както и на системата за улавяне на водород в херметичната част на ядрения остров), то ако срокът за обявяване на конкурса за избор на изпълнител - 31 октомври, бъде спазен, реалното строителство на І блок може да бъде пуснат в експлоатация през 2027 г., а ІІ блок - през 2028-а. Подчертавам, че нито френската компания \"Арева\" преди налагането на мораториум на проекта през 2012 г., нито нейния наследник \"Фраматом\" сега са имали друго отношение към проекта \"Белене\", освен като доставчик на посочените системи. И накрая бих искал да цитирам мнението на президента на Световната ядрена асоциация (World Nuclear Association) Агнета Ризинг, която тя заяви на презентацията си в сряда на форума на \"Булатом\" край Варна, когато заяви: \"Колеги, ние в асоциацията наистина нищо не разбираме - има над 20 държави по света, които искат да развиват ядрена енергетика, но нямат никаква база за това. В същото време вие в България имате всичко - над 40-годишен опит в експлоатацията на ядрени съоръжения, ядрени експерти, оборудване за първи контур на два блока, готова лицензирана площадка, и все още се чудите дали да строите \"Белене\", или не?!?\"", "date": "2018.06.07", "title": "АЕЦ \"Белене\" няма алтернатива"}
{"url": "http://standartnews.com/svyat/bivsh_shef_na_nato_rusiya_mozhe_da_pobedi_ukrayna_za_nyakolko_dni-372398.html", "text": "На Русия би отнело само няколко дена да победи Украйна, заяви в сряда бившият генерален секретар на НАТО Андерс Фог Расмусен в интервю, цитирано от Sputnik и Агенция Фокус. „На руските войски би отнело няколко дена да прегазят Украйна\", казва Расмусен пред германския вестник „Ди Велт\". През 2014 година Украйна изостави неутралния си статус, отваряйки вратата за потенциално членство в НАТО. Следващата година, президентът на Украйна Петро Порошенко подписа военна доктрина постановявайки нуждата от достигане на стандартите на НАТО до 2020 година и обеща референдум. В понеделник, 4 юни, президентът на Русия Владимир Путин заяви пред австрийската обществена медия „ORF\", че неутралния военен статус на Украйна е важен за сигурността на Русия, но украинците са тези, които трябва да решат дали страната им да стане член на Алианса.", "date": "2018.06.07", "title": "Бивш шеф на НАТО: Русия може да победи Украйна за няколко дни"}
{"url": "http://standartnews.com/svyat/lavata_na_kulauea_zalya_kvartal_kray_brega_i_go_premesti_na_800_m_v_okeana-372399.html", "text": "Ново изригване на вулкана Килауеа на Хаваите снощи бе съпроводено със силен земен трус с магнитуд 5,6, при което кратерът изхвърли стълб от пепел и скали на над 3000 м в небето, предаде АП. Местните власти предупредиха, че снощното изригване може да засипе с прах някои населени райони на архипелага, включително градовете Волкейно и Пахала. Трусът бе регистриран само няколко часа, след като сеизмологът Уенди Стоувал от Геологическия институт на САЩ каза, че ново изригване е неминуемо, и то като характерните за този вулкан \"експлозивни изригвания\". Трусът не предизвика цунами, посочиха местни служители. Пряко предаваща видеокамера, разположен на върха, показва, че от кратера се издигат вулканични газове и пепел. Няколко часа преди това мощни потоци лава заляха и почти напълно унищожиха цял район с две жилищни зони, наречен \"Вакейшънленд\", от Големия хавайски остров, погребвайки стотици домове. Лавата бе толкова много, че запълни почти целия залив пред квартала, изливайки се в океана, и го превърна в нова земя, вдадена на 800 м навътре пред досегашния бряг. За жертви не се съобщава, тъй като всички хора от района отдавна са евакуирани. Сеизмологът Стоувал каза, че \"Вакейшънленд\", който досега бе много популярен сред туристите и особено сред сърфистите, вече не съществува, останали са само няколко къщи покрай брега. Според местни служители, цитирани от АП, в района е имало 279 къщи и почти всички се смятат за унищожени, което предстои да се потвърди. Така общият брой на сградите, унищожени при продължаващото вече дни наред изригване на Килауеа достига около 400.", "date": "2018.06.07", "title": "Лавата на Кулауеа заля квартал край брега и го премести на 800 м в океана"}
{"url": "http://standartnews.com/balgariya/prezidentat_az_nyamam_nachalnitsi_za_razlika_ot_drugi-372418.html", "text": "За разлика от други аз нямам началници нито в България, нито в чужбина. Разбира се, имам само един началник и това е българският народ, който ме е избрал и на когото съм се заклел да служа. Това заяви президентът Румен Радев пред журналисти днес в Трявна, помолен да коментира думите на министър-председателя Бойко Борисов, че критикува само управляващите, а не и опозицията и че опозиционният лидер е негов „шеф\", съобщиха от прессекретариата на държавния глава. „Критикувам там, където се вземат решения и се разпределят финансови средства. Ако започне и опозицията да го прави, тогава ще критикувам нея\", добави държавният глава. Попитан за обявеното от българското правителство намерение да се поднови работата по отношение на АЕЦ „Белене\" и дали темата е била дискутирана при посещението му в Русия, държавният глава посочи, че реализацията на проекта няма как да се случи без участието на руските конструктори, които са произвели реакторите и гарантират ядрената безопасност и че въпросът е бил обсъден по време на работната му визита в Москва и Сочи. „Що се отнася до вдигането на мораториума, приветствам го. Има заявен инвеститорски интерес и българското правителство има своите варианти и рационални идеи и нека да го оставим да събере необходимата информация, да проведе съответните преговори, да направи разчети, да ги представи и едва тогава да съдим рационален ли е проектът, безопасен ли е, изгоден ли е финансово за България и т.н. Затова призовавам да оставим правителството спокойно да си свърши работата\", посочи още Румен Радев.", "date": "2018.06.07", "title": "Президентът: Аз нямам началници, за разлика от други"}
{"url": "http://standartnews.com/balgariya/balgarite_sa_protiv_poskapvaneto_na_parnoto_i_toplata_voda-372410.html", "text": "Граждански сдружения са категорично против да се разглежда нова цена на парното и топлата вода, докато не стане окончателно ясна новата цена на природния газ, предаде репортер на БГНЕС. Организациите присъстваха на обществено обсъждане на Комисията за енергийно и водно регулиране (КЕВР), което разгледа новите цени в сектор „Енергетика\". Хората са недоволни, защото не се предвижда ново обществено обсъждане на цените, след като на 12 юни окончателно стане ясна новата цена на природния газ. Очакванията са цената да скочи с 16 на сто. Предвижда се решението на КЕВР да вземе на закрито заседание. Георги Христов от гражданското движение „Днес\" заяви, че неговите колеги са против цените на топлинната енергия да се формират, съобразно направените от топлофикациите инвестиции и получената възвращаемост. Граждани също настояха да се изчака с решението за новите цени за топлоенергията. Сдруженията настояват държавният регулатор, по изключение, да насрочи извънредно обществено заседание на 14 юни, на което публично да стане ясно как са определени новите цени от юли. Ако регулаторът не се съобрази с исканията, сдруженията ще дадат КЕВР на съд с искане да се обявят цените за невалидни, стана ясно на заседанието. „Не можем да насрочваме извънредно заседание, както поискаха сдруженията\", коментира председателят на КЕВР Иван Иванов. Според него, ако се стигне до съд, жалбата ще падне, както вече се е случвало през миналата година. Днешното заседание на КЕВР започна с едноминутно мълчание в памет на Божидар Данев.", "date": "2018.06.07", "title": "Българите са против поскъпването на парното и топлата вода"}
{"url": "http://standartnews.com/balgariya/obyaviha_misiya_balgariya_za_poslanik_na_balgarskata_istoriya_i_kultura-372411.html", "text": "През последните няколко месеца, по време на \"Мисия България\", проф. Николай Овчаров и проф. Пламен Павлов представиха с лекции и снимки това, което е дала България на европейската и световната цивилизация, и бяха истински културни, образователни и исторически посланици, които успяха в десет държави да представят по интересен начин българската история и култура. Това заяви вицепремиерът и министър на външните работи Екатерина Захариева, която на съвместен брифинг днес с проф. Овчаров и проф. Павлов представи резултатите от проекта. \"Мисия България\" е инициатива, с която археологът проф. Николай Овчаров и историкът проф. Пламен Павлов, с подкрепата на Министерството на външните работи, обиколиха десет държави в Европа и Азия с разкази за историята на България и кирилицата. Министър Захариева разказа, че обиколката е започнала на 17 март в Тараклийския държавен университет, където лекцията се е радвала на голям интерес - над 200 студенти и преподаватели. Следващата им мисия - в Екатеринбург, също е предизвикала голям интерес и там е било обсъдено предложението за поставяне на паметник на кирилицата в града. Изследователите са били и в Пекин, където посещението им е съвпаднало с откриването на център за българистични изследвания. В рамките на мисията те са изнасяли лекциите си в Белгия, Гърция, Кипър, Словения, Словакия, Унгария, Армения. Общо мисията е струвала 33 хиляди лева. Планираме с другите комуникационни програми да продължим, приносът на България за световната цивилизация трябва да се представи на различни континенти, заяви Захариева. Археологът проф. Николай Овчаров оцени проекта като много успешен. Той обясни, че мисията е и за чуждите държави, но и за българите, и акцентът е бил съобразен със съответната държава. Мисията стана много добра, тази кампания даде възможност да направим нещо, което малко ни куца - представянето на България, на българското културно-историческо наследство, коментира проф. Овчаров и припомни, че ние сме третата страна в Европа по археологически и културно-исторически забележителности. Проф. Пламен Павлов допълни, че такъв вид представяне се прави от много държави, и то методично, и посочи, че това е стъпка към отваряне към света.", "date": "2018.06.07", "title": "Обявиха \"Мисия България\" за посланик на българската история и култура"}
{"url": "http://standartnews.com/balgariya/ananiev_prehvarlya_lekarskite_spetsializatsii_na_byudzheta-372412.html", "text": "Наредбата за специализациите има нужда от промяна, коментира министърът на здравеопазването Кирил Ананиев, който отговаря на въпроси на депутатите от парламентарната здравна комисия. „Направен е пълен анализ на проблема, свързан с човешките ресурси в системата на здравеопазването. След като установим потребностите от кадри, ще предложа на Министерския съвет обучението, квалификацията, преквалификацията, придобиването на специалност и продължителното обучение за цял живот да бъдат за сметка на държавния бюджет, при условие, че тези хора поемат отговорност за определен период от време да работят на територията на България\". Това посочи здравният министър и подчерта, че вече се водят разговори с министъра на финансите това да стане възможно с бюджета за 2019 г., съобщиха от здравното министерство. За Министерството на здравеопазването изграждането на националната здравна информационна система е един от основните лостове, с които да се ускори електронното управление в сектора. В момента се работи по изграждането на отделните модули на системата, като всеки един от тях е в различен етап на подготовка. „Ако работата върви в срок, очакваме в средата на следващата година да имаме Национална здравна информационна система, т.е. България да има електронно здравеопазване\", коментираха от ръководството на Министерството на здравеопазването. Министър Ананиев посочи, че до края на годината ще бъдат въведени регистри и електронната рецепта.", "date": "2018.06.07", "title": "Ананиев прехвърля лекарските специализации на бюджета"}
{"url": "http://standartnews.com/balgariya/sadat_globi_ivancheva_za_isteriya-372413.html", "text": "200 лв. глоба отнесе задържаната за подкуп кметица на \"Младост\" Десислава Иванчева от съда, тъй като посрещна с крясъци новината, че заместничката й Биляна Петрова е била уволнена от временния кмет на района Румен Русев. Това стана в апелативния спецсъд, който днес решава дали да отстрани Иванчева и Петрова от постовете им. Делото продължава да се гледа в съда само с Иванчева.", "date": "2018.06.07", "title": "Съдът глоби Иванчева за истерия"}
{"url": "http://standartnews.com/balgariya/80_ot_ribata_v_cherno_more_nezakonno_ulovena-372417.html", "text": "На всеки пет тона уловена риба в Черно море - четири са незаконни. Това каза еврокомисар Кармену Вела по време на пресконференция след подписването на Софийската декларация за устойчиво развитие на Черноморския регион. В конференцията на високо равнище участваха 14 държави. Министърът на земеделието и храните Румен Порожанов коментира, че от шест държави с излаз на Черно море, две са отказали да подпишат документа - Русия и Украйна. Комисар Вела заяви, че конференцията е важна от гледна точка на съвместния диалог за бъдещето на Черно море, защото освен, че споделяме ресурсите, които се съдържат в това море, трябва да споделяме и отговорностите, свързани с него. \"Трябва да имаме колективни действия. Това не е лесна задача\", заяви Вела. По думите му Софийската декларация има много ясни цели и когато те бъдат изпълнени - околната среда, биологичното състояние на запасите, ще бъдат управлявани устойчиво. Той бе категоричен, че ползите от подписването на подобен документ ще са най-вече за рибарите, чиито поминък зависи от ресурсите. Като важен приоритет еврокомисарят отчете мерките за преодоляване на проблема с незаконния, недеклариран улов. Той отбеляза значението на научните данни, които да се споделят, анализират и използват за устойчиво управление на нашите запаси. По думите му подписаната декларация е един план за действие. \"Времето за говорене приключи сега трябва да започнем да предприемаме действия\", настоя Вела. Управлението на запасите, екосистемите, засилването на научните изследвания са важна част и от проекта Black Sea for Fish заяви от своя страна министър Порожанов. Той изтъкна, че е важно управлението на ресурсите по научно обоснован и екологичен начин. Защото ресурсите са възобновяеми, но трябва да бъдат опазвани. Над 62 000 души са ангажирани пряко или косвено с този процес в аквакултурните ферми за риболов и преработка на риба. 8 700  са въпросните ферми.", "date": "2018.06.07", "title": "80% от рибата в Черно море незаконно уловена"}
{"url": "http://standartnews.com/balgariya/avtobus_s_turisti_se_zabi_v_darvo_ima_raneni-372405.html", "text": "Румънски автобус с туристи катастрофира между Видин и Монтана преди обяд, съобщи Нова тв. Няколко души са пострадали. Автобусът пътувал от София към Видин, когато преди град Димово е бил засечен от идващ насреща тежкотоварен автомобил. За да избегне челен сблъсък, шофьорът излязъл от пътното платно и се забил в крайпътните дървета. 46 души са пътували в автобуса. 10 от тях са транспортирани във видинската болница. От удара трима са получили различни фрактури. Всички пътници са прегледани и освободени.", "date": "2018.06.07", "title": "Автобус с туристи се заби в дърво, има ранени"}
{"url": "http://standartnews.com/balgariya/makedoniya_stana_balgarska_blagodarenie_na_kravata_penka-372386.html", "text": "Македония стана българска благодарение на кравата Пенка. Поне според най-тиражния вестник в Обединеното кралство \"Сън\". Историята на кравата, която явно ще трябва да бъде умъртвена, след като се разходи до Сърбия, особено развълнува таблоидите на Острова. Появиха се дори призиви Пенка да бъде осиновена във Великобритания само и само да не бъде убита. Любопитен гаф обаче допусна изданието с най-голям тираж във Великобритания, а именно \"Сън\". Опитвайки се да онагледи разходката на кравата, таблоидът показа карта, на която страната ни сериозно е увеличила територията си. В границите ни е включена и Македония, която изобщо не се споменава на картата, за разлика от съседните Албания и дори Косово. Иначе въпросната крава Пенка се очаква да бъде умъртвена, тъй като е влязла в страната ни от страна извън Европейския съюз. Преди това тя се измъкнала от стопанина си и пресякла границата, след което обаче той я е намерил и прибрал у дома. Това обаче се оказа незаконно.", "date": "2018.06.07", "title": "Македония \"стана\" българска благодарение на кравата Пенка"}
{"url": "http://standartnews.com/balgariya/deputatite_reshavat_za_ofitsialniya_restart_na_aets_belene-372387.html", "text": "Депутатите ще гласуват решението за прекратяване изграждането на АЕЦ \"Белене\" от 2012 година. Предложението влиза за обсъждане в пленарната зала, след като вчера получи одобрението на комисията по енергетиката. Тя подкрепи предложението на ГЕРБ за търсенето на възможности за изграждане на АЕЦ \"Белене\". Според решението парламентът възлага на енергийния министър да търси възможности за реализация на проекта, съвместно със стратегически инвеститор, на пазарен принцип, без държавна гаранция. От ГЕРБ препоръчват МС да предприеме действия по отмяна на решението за спирането на \"Белене\". От БСП, които пък са вносители на предложението за отмяна на решението на парламента от 2012 г., настояват парламентът да възложи на енергийния министър да преговаря с потенциални инвеститори и да уведомява депутатите за резултатите от преговорите. Както БСП, така и ГЕРБ дават на министъра срок до 31 октомври да предложи възможности за структурирането на проекта. Като един от мотивите за взетото през 2012 година решение се изтъква невъзможността бюджетът или държавните електроцентрали да финансират или изплащат кредити за проект с недоказана икономическа ефективност.", "date": "2018.06.07", "title": "Депутатите решават за официалния рестарт на АЕЦ \"Белене\""}
{"url": "http://standartnews.com/balgariya/nov_opit_za_reshenie_po_kazusa_s_otstranyavaneto_na_desislava_ivancheva-372388.html", "text": "Апелативният специализиран съд решава дали да отстрани окончателно от длъжност кметицата на район \"Младост\" Десислава Иванчева и заместничката ѝ Биляна Петрова. Преди две седмици те бяха свалени от постовете от по-долната инстанция. Магистратите обясниха решението си с опасността двете да повлияят на свидетели по делото срещу тях, ако останат техни ръководители. В началото на седмицата съдът отложи окончателното си решение, тъй като прокуратурата внесе нови 4 тома с доказателства по делото. Десислава Иванчева и Биляна Петрова поискаха от съда нови три дни да се запознаят с материалите срещу тях. Магистратите уважиха искането и по този начин за втори път се повтори сценария – двете обвиняеми да си четат доказателствата срещу тях. На последното заседание беше направена презентация на хартия от двете . Според Иванчева и Петрова в специалните разузнавателни средства са прочели диалог, в който са се появили инициалите Б.Б. и Ц.Ц, в контекста на разговор между бизнесмена Александър Ваклин и посредника по подкупа Петко Дюлгеров. В разговора между двамата станало ясно, че хората с посочените инициали „търпят\" Иванчева на поста ѝ. Десислава Иванчева беше арестувана зрелищно по време на получаване на подкуп, както твърдят от обвинението. Тя, заедно със заместничката ѝ Биляна Петрова и помагачът им Петко Дюлгеров са в ареста по обвинение, че са взели подкуп в особено големи размери. Инвеститорът Александър Ваклин обвини кмета на „Младост\", че му е поискала 500 000 евро, 70 000 от които бяха открити при нея и Дюлгеров. Междувременно в горещия стол на районната администрация временно седна архитект Румен Русев, който беше предпочетен от Столичният общински съвет вместо доскорошния  на PR на района - Петър Кърджилов.", "date": "2018.06.07", "title": "Нов опит за решение по казуса с отстраняването на Десислава Иванчева"}
{"url": "http://standartnews.com/balgariya/pravoslavnata_tsarkva_pochita_pametta_na_sveta_machenitsa_valeriya-372391.html", "text": "На 7 юни по традиция Българската православна църква почита паметта на Света мъченица Валерия. Историята предава, че Света Валерия е родена в Палестина, във времето, когато все още се почитали идолите. Светицата заедно с приятелките ѝ Мария и Кириакия решават да се отрекат от фалшивите идоли и да се опълчат срещу езическите ритуали и жертвоприношения. Така младите жени се оттеглят в малка къща извън града, където постели и се молели на Бог да унищожи идолите и да утвърди принципите на християнството. За отказа си да се кланят на идолите обаче, разбрал управителят на града, който искал да ги принуди да се отрекат от Христос. Но Валерия, Мария и Кириакия отказали да се подчинят и били екзекутирани. На днешния ден църквата почита и Св. Теодот. Той живял в Анкира, днешна Анкара, по времето на император Диоклетиан. Тайно изповядвал християнски религиозни убеждения, скришом прибирал телата на убитите християни и ги погребвал. Когато управителят разбрал, че свети Теодот извадил телата на седемте девойки-мъченички, удавени по негова заповед,, той хвърлил светеца в тъмница, подложил го на зверски мъчения и го умъртвил чрез посичане с меч. Свети Теодот в месецословите е почитан два пъти - на 18 май, когато са пострадали седемте девойки и на 07 юни, когато е денят на неговата смърт. В месецословите и минеите е назован като свети свещеномъченик Теодот, епископ анкирски. На 7 юни имен ден празнуват Валери и Валерия, Валериан, Валериана..", "date": "2018.06.07", "title": "Православната църква почита паметта на Света мъченица Валерия"}
{"url": "http://standartnews.com/balgariya/spasenoto_sarne_ne_mozhe_da_bade_varnato_v_prirodata-372389.html", "text": "Спасеното сърне не може да бъде върнато в природата, поясни Любомила Кривошиева от фондация „Дивите животни\". Вчера в bTV Новините ви разказахме за бебето сърничка, което беше спасено от граждани, след като беше предлагано за продажба в найлонов плик. „Това е брутален случай и не е изолиран, случва се често\", казва Кривошиева. По думите ѝ сърнето е продавано на тротоара заедно с гъбите, които гъбарите намерили в гората. „Господинът е реагирал мигновено, буквално се е стигнало до схватка и е изкопчил сърнето без да плати\", разказва тя. Сърничката се казва Нели и няма как да бъде върнато в природата, защото вече е опипано от хора и майката няма да го приеме, дори и да го разпознае. Много хора не знаят, че сърните, елените и дивите зайци, например, оставят малките си докато се хранят. „В момента сърнето е на мляко с много добавки в него, защото просто мляко не е достатъчно да се отгледа сърне\", казва Кривошиева.", "date": "2018.06.07", "title": "Спасеното сърне не може да бъде върнато в природата"}
{"url": "http://standartnews.com/balgariya/ninova_se_sreshtna_na_pozitano_20_s_amerikanskiya_poslanik-372394.html", "text": "Председателят на БСП Корнелия Нинова проведе среща в централата на партията с посланика на САЩ Ерик Рубин. Това съобщиха от пресцентъра на партията. Срещата е станала по негово желание. Двамата обсъдиха актуалните събития и развитието на двустранните отношения между България и САЩ. Откакто стана лидер на БСП Нинова провежда регулярни срещи с посланци на страните членки на ЕС и на САЩ. ", "date": "2018.06.07", "title": "Нинова се срещна на \"Позитано\" 20 с американския посланик"}
{"url": "http://standartnews.com/balgariya/izbyagaliyat_ot_zatvora_pelov_zhiveel_v_tsentara_na_botevgrad_40_dni_pod_nosa_na_politsiyata-372392.html", "text": "Продължава разследването на престрелката и убийството в Ботевград. Установено е, че освен застреляният във вторник късно вечерта Владимир Пелов в жилището с експлозивите в Ботевград се е укривал и другият избягал рецидивист от Централния софийски затвор Радослав Колев. Двамата били в имота допреди около десетина дни. Те се укривали там 40 дни. \"Ако това е вярно, нещата стават наистина трагични\", заяви ген. Миланов. В апартамента в блока на бул. „България\" в града е намерена раница с експлозиви и граната, информира Нова тв. Жената, чийто блок в Ботевград вчера бе отцепен от полицията, е на 40 години и се казва Весела. Тя била омъжена за най-добрия приятел на убития снощи Владимир Пелов – Мико, който преди години бил задържан за двойно убийство в ботевградското село Рогозен и се обесил в затвора. Когато е бил на свобода, Пелов помагал на вдовицата с две деца с пари. Когато избягал от затвора, вероятно е била първият човек, когото потърсил, за да му помага да се крие, гласи версията на запознати ботевградчани, според които Весела може и да не е имала нищо със застреляния Марио Панчев. Във вторник след 23 часа в центъра на Ботевград, зад музея, беше застрелян Владимир Пелов, избягал от затвора в началото на април. Криминално проявеният Марио Панчев и издирваният опасен рецидивист Владимир Пелов откриват стрелба един срещу друг. Марио Панчев оцелява с куршум в тялото и е настанен в „Пирогов\" в тежко състояние. Основната версия са неуредени финансови отношения. Според техни съграждани пък спорът бил за жена. Панчев свидетелствал срещу него за убийството на двама роми и затова Пелов искал да отмъсти - е друга версия. Панчев е в много тежко състояние.  Властите са разполагали оперативна информация, че от около месец Пелов се намира на територията на Ботевград. Всеки получен сигнал е бил проверяван. Владимир Пелов е бил с променена външност – с брада, облечен със суитшърт с качулка и шапка. Владимир Пелов избяга заедно със съучастника си Радослав Колев през централния вход на Софийския затвор, след като стреля с пистолет по охраната. А на 2-ри юни в Ботевград бе проведена полицейска акция в търсене на избягалия затворник. Последният сигнал, че Пелов се крие в Ботевград, е подаден преди 3 дни. Пожелали анонимност източници заявиха, че Владимир Пелов е планирал убийството на Марио Панчев. Избягалият затворник се е съмнявал, че сутеньорът следи близките му и помага на МВР в издирването му. Марио Панчев е спряган за един от основните сутеньори в района на Ботевград. Предполага се, че Пелов е причаквал Марио, за да го убие. Той пръв открил огън, но Панчев отговорил на стрелбата. „Пелов е. Успях да сваля качулката\" – казал Марио на хората, които се насъбрали след престрелката. Марио Панчев. Той самият винаги ходел въоръжен. На 20 април, три седмици след бягството на Пелов, Панчев бе задържан на автомагистрала „Хемус\" с незаконен пистолет с изтрити номера.", "date": "2018.06.07", "title": "Избягалият от затвора Пелов живеел в центъра на Ботевград 40 дни под носа на полицията"}
{"url": "http://standartnews.com/balgariya/balgariya_e_domakin_na_trenirovka_za_samoletite_spartan-372393.html", "text": "България - домакин на летателната тренировка за военно-транспортните самолети „Спартан\" С-27J „European Spartan - 18\". В нея участват екипажи и самолети от военновъздушните сили на България, Италия, Литва, Румъния, български военнослужещи от 68-а бригада Специални сили и от Военноморските сили. Участие ще вземат и екипи от Военномедицинска академия - София. Тази тренировка е част от официалния календар на Българското председателство на Съвета на Европейския съюз. Целите на учението са постигане на по-висока оперативна съвместимост на българските Военновъздушни сили за участие в многонационални операции със страни-съюзници. Освен това и  повишаване на подготовката на военно-въздушните ни сили  за изпълнение на транспортни задачи. По време на учението ще се изпълняват различни видове задачи, като полети по маршрут на малка и пределно малка височина както и десантиране на парашутисти.", "date": "2018.06.07", "title": "България е домакин на тренировка за самолетите „Спартан”"}
{"url": "http://standartnews.com/balgariya/razbihme_trafikanti_na_zheni_s_pomoshtta_na_frantsuzi-372402.html", "text": "Служители на ГДБОП от отдел „Трансгранична престъпност\", сектор „Трафик на хора\" и френските им колеги прекратиха дейността на организирана престъпна група , занимавала се с  набиране, транспорт и експлоатация на хора за сексуални услуги. Съвместните полицейски действия започнали през 2016 г., когато във Франция стартирало разследване за сексуални престъпления, участие в организирана престъпна група и трафик на хора. В България  проверки са предприети за трафик на хора с цел сексуална експлоатация /чл. 159б от НК/ и организиране на престъпна група / чл.321 от НК/. В процеса на двустранното партньорство по случая е осъществен значителен обмен на информация и са установени 19 участници в организираното престъпно сдружение и около 30 жени, сексуално експлоатирани в различни райони на френската столица. Преди дни групата е неутрализирана, като при съгласувани и едновременни действия в двете страни са задържани общо 17 души, 11 от които - във Франция, съпричастни  към престъпната дейност. В България с участието на служители на ГДБОП във Варна, Силистра, Добрич, Търговище и Шумен са задържани 6-ма души, сред които и лидерът на групата. За тях има издадена Европейска заповед за арест от френските съдебни власти и вече са започнати процедури за изпълнението им. Работата по изясняване на престъпната дейност на организираната група продължава, като в рамките на операцията е установен и се издирва още един участник, за когото от Франция е издадена Европейска заповед за арест.", "date": "2018.06.07", "title": "Разбихме трафиканти на жени с помощта на французи"}
{"url": "http://standartnews.com/balgariya/kola_i_kamion_se_udariha_na_magistrala_trakiya_dve_zheni_sa_v_bolnitsa-372396.html", "text": "Две жени са пострадали при катастрофа между лек автомобил и камион на автомагистрала \"Тракия\". Инцидентът е станал в района на 75-ия километър в посока София. Лекият автомобил се е ударил в товарния. Жената, шофирала колата и спътничката ѝ са транспортирани в болнично заведение за преглед и ако се налага - за лечение. Движението към момента се извършва само в изпреварващата лента. На място има полицейски екип, който е запазил местопроизшествието.", "date": "2018.06.07", "title": "Кола и камион се удариха на магистрала \"Тракия\", две жени са в болница"}
{"url": "http://standartnews.com/balgariya/bsp_podkrepila_modernizatsiyata_na_armiyata-372400.html", "text": "Изненадващо, социалистите решиха да подкрепят двата проекта за модернизация на армията. Това стана на извънредно заседание на парламентарната група преди минути в парламента, твърид Канал 3. На него е било взето решението социалистите да гласуват \"за\" покупката на нов изтребител и бронирана бойна машина за Сухопътните войски. Досега депутатите от БСП гласуваха \"въздържал се\" на заседанията на комисиите по отбрана и по бюджет и финанси. Запазиха си правото обаче все пак да преосмислят решението си в пленарната зала, ако военният министър Красимир Каракачанов ги убеди в обратната позиция. Това намекна по време на заседанието на военната комисия преди два дни Таско Ерменков. Вероятно това е станало, след като лично отговорният по сигурността и отбраната в ръководството на партията Атанас Зафиров е дошъл да убеди съпартийците си в ПГ на \"БСП за България\" да дадат рамо на правителствените проекти. За новини откъм стаите на левицата се ослушваха и от Обединените патриоти, които още снощи получили някакви знаци за вероятно склоняване на БСП да подкрепи предложенията на техния министър и правителството.", "date": "2018.06.07", "title": "БСП подкрепила модернизацията на армията"}
{"url": "http://standartnews.com/balgariya/kade_i_koga_nyama_da_ima_voda_v_sofiya_na_7_yuni-372350.html", "text": "На 7 юни 2018 г. (четвъртък), във връзка с реконструкция на съществуващ водопровод в жк. „Военна рампа\" се налага спиране на водоподаването от 09:00 до 21:00 часа на клиентите на „Софийска вода\", живеещи в района на: кв. „Орландовци\" – карето между ул: ЖП линия Река Суходолска; ул. „Първа българска армия\", ул. „Нешо Бончев\", ул. „Планинско цвете\", ул. „Снежник\", ул. „Първа българска армия\", ул. „Каменоделска\", ул. „Кожарска\", Владайска река, ул. „Дан Колов\", ул. „Воднянка\", ул. „Липов цвят\", ул. „Жак Дюкло\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: на паркинга на магазин Била. След възстановяване на водоснабдяването е възможно временно леко повишаване на мътността на водата. На 7 юни 2018 г. (четвъртък), във връзка с монтаж на спирателен кран във се налага спиране на водоподаването от 09:00 до 21:00 часа на клиентите на „Софийска вода\", живеещи в района на: в.з. Бункера При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Юрушка църква\" на кръстовището с ул. „Бистришко шосе\". На 7 юни 2018 г. (четвъртък), във връзка с реконструкция на уличен водопровод на ул. „Павел Красов\", кв. „Горубляне\" се налага спиране на водоподаването от 09:00 до 19:00 часа на клиентите на „Софийска вода\", живеещи в района на: ул. „Павел Красов\" между ул. „Шиндра\" и ул. „Селището\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Павел Красов\" ъгъла с ул. „Селището\". На 7 юни 2018 г. (четвъртък), във връзка с подмяна на сградно водопроводно отклонение на ул. „Проф. Борис Йоцов\" във в.з. Симеоново-Драгалевци се налага спиране на водоподаването от 09:30 до 16:30 часа на клиентите на „Софийска вода\", живеещи в района на: ул. „Проф. Борис Йоцов\" от ул. „ Хилендарски манастир\" до ул. „Проф. Борис Йоцов\" №39 ул. „Огюст Дозон\" от ул. „Проф. Борис Йоцов\" до ул. „Георги Заркин\" ул. „Шарколията\" от №2 до ул. „Огюст Дозон\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Проф. Борис Йоцов\" на ъгъла с ул. „Огюст Дозон\". На 7 юни 2018 г. (четвъртък), във връзка с подмяна на сградно водопроводно отклонение на ул. 2, кв. „Враждебна\" се налага спиране на водоподаването от 09:30 до 16:30 часа на клиентите на „Софийска вода\", живеещи в района на: ул. 30, ул. 5, ул. 8 и ул. 32 При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. 9. На 7 юни 2018 г. (четвъртък), във връзка с монтаж на водомерeн възел на ул. „Китна\", кв. \"Княжево\" налага спиране на водоподаването от 09:30 до 15:00 часа на клиентите на „Софийска вода\", живеещи в района на: ул. „Китна\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: на ъгъла на ул. „Китна\" с ул. „Миле  Пойорданов\". На 7 юни 2018 г. (четвъртък), във връзка с подмяна на сградно водопроводно отклонение в кв. „Кремиковци\" се налага спиране на водоподаването от 10:00 до 17:00 часа на клиентите на „Софийска вода\", живеещи в района между: ул. \"Чавдар\", ул. \"Кремиковска\", ул. \"Река Елешница\", ул. \"Славянка\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Славянка\" на ъгъла с ул. „Чавдар\".", "date": "2018.06.07", "title": "Къде и кога няма да има вода в София на 7 юни"}
{"url": "http://standartnews.com/balgariya/dvamata_begaltsi_pelov_i_kolev_bili_zaedno_v_botevgrad_ukrivali_se_v_obiskiraniya_apartament-372395.html", "text": "След бягството от затвора Владимир Пелов и Радослав Колев са се укривали заедно в апартамента в Ботевград, в който вчера бяха открити експлозиви и заради който се наложи евакуалиця на цял блок, съобщава \"Нова телевизия\". Двамата са отишли там около 25-26 април и са останали допреди около десетина дни. След това са напуснали жилището и в деня на стрелбата се е върнал само Пелов, а Колев все още не се знае къде е и дали е жив. И двамата избягали затворници са били с променен външен вид – не са се подстригвали и са носели дълги бради. Апартаментът е бил собственост най-добрия приятел на Пелов – Нико Петков. Той е двоен убиец, осъден е, но се е самоубил в следствения арест. Последно в апартамента са живели съпругата на Петков и двете им деца. Докато е бил на свобода, Пелов помагал на вдовицата с две деца с пари. След като е избягал от затвора, вероятно тя е била първият човек, когото потърсил, за да му помага да се крие. Весела и Владимир Пелов някога са имали  любовна връзка. Не е ясно къде са били Пелов и Колев от деня на бягството от затвора, 3 април, до 25-26 април, когато са се скрили в апартамента в Ботевград. Когато са отишли обаче там са се грижили доста добре с тях, но най-вероятно принудително. Не са ги издали, защото са се чувствали заплашени. Казано им е, че ако ги издадат, ще има последствия. Ясно е също, че синът на Пелов е знаел, че са там, твърди \"Нова телевизия\". В апартамента е намерен сак с граната и тротилови пресовки. Никой от съседите не е виждал двамата бегълци. Не е имало сигнали.", "date": "2018.06.07", "title": "Двамата бегълци Пелов и Колев били заедно в Ботевград, укривали се в обискирания апартамент"}
{"url": "http://standartnews.com/balgariya/ucheni_otkriha_klyucha_za_halyutsinatsiite-372372.html", "text": "Учените откриха \"центъра на честността\" в мозъка. \"Успяхме да намерим нещо подобно на визуално метасъзнане, помагащо ни да отличаваме реалността от измислицата. Намерили ли сме това място, където се помещава съзнанието на човека? То включва в себе си и поражда толкова голямо множество процеси, че ние даже не можем да говорим за това\", заяви Добромир Ранев от университета в Джорджия /САЩ/, пише РИА Новости. Дълго време учените считаха, че шизофренията и много други разстройства на психиката възникват заради генетически причини, заради наличието на малки генни мутации, които предизвикват сериозни нарушения в работата на нервните клетки и водят към деформация във възприятието на реалността. Наблюдение на психическото здраве на голяма група от хора и експерименти с участието на шизофреници обаче показа, че често човек започва да вижда халюцинации и да чува \"гласове\" не само заради мутации, но и заради нарушение в работата на веригите неврони, свързващи различни части на мозъка и участващи в обработката на информацията от сетивата. Ранев и неговите колеги смятат, че са открили една от възможните \"тухлички\" на човешкото съзнание и изучават как работят тези места в мозъка и как те ни помагат да отличаваме реалността от фантазията. Един от тези участъци, както обясняват авторите на статията, е разположен между горната и дясната част на префронталната кора  (DLPFC) и нейната долна половина (aPFC). И двата региона на кората, по думите на учените, отговарят за обработката на картините, възприемани с очите. Но досега не беше ясно как точно действат те. Неврофизиолозите са успели да намерят отговор на този въпрос, наблюдавайки поведението на две десетици доброволци, чиято префронтална кора е била облъчена с особени магнитни импулси, които потискат или стимулират работата на DLPFC и aPFC, а така също и връзките между тях. В момента, когато се случва облъчването, участниците в опита гледали на монитор тънки черно-бели ивици, леко обърнати наляво или надясно. Доброволците трябвало да разберат на коя страна \"гледат\" тези линии и да натиснат съответния бутон на пулта, а учените следили изменя ли облъчването на мозъка качеството на техните отговори. Изменения в работата на мозъка наистина имало - когато Ранев и неговите колеги \"включвали\" DLPFC, точността на отговорите на доброволците падала, както и увереността им, че са прави. Това, както посочили изследователите, се оказало по причина, че дадената част на кората участва в първичната обработка на данни и нейната стимулация поражда голямо количество \"шум\" при възприемането на картината. Подтискането на работата на aPFC довело до по-интересни последствия - подопечните на неврофизиолозите започнали по-често да грешат и по-често да виждат \"миражи\", вместо реални линии. Но при това тяхната увереност в отговорите и действията им не намалявала и те не считали, че виждат нещо несъществуващо. Това говори, че данните от този участък на кората играе роля на невроцензор - той анализира данните, постъпващи от неговия \"съсед\", сравнявайки ги с тези, които вече ги има в паметта на човека и проверявайки нивото на неговата внимателност и възбуденост. Тази част на кората ни помага да погледнем на мозъка отстрани и да проверяваме коректността на неговата работа с помощта на логиката и алтернативните източници на данни. Стимулацията на този район на мозъка може да помогне на много шизофреници и други хора, изпитващи проблеми с възприятието на реалността, да се \"върнат\" от света на илюзиите и гласовете, които чуват, и да започнат да водят нормален живот. По-нататъшното изучаване ще помогне на учените да разберат къде се \"крие\" съзнанието на човека и как то работи.", "date": "2018.06.07", "title": "Учени откриха ключа за халюцинациите"}
{"url": "http://standartnews.com/balgariya/goreshtini_i_buri-372370.html", "text": "Пореден ден с горещини и бури ни очаква и днес. Минималните температури сутринта ще са между 14 и 18 градуса. Преди обяд в повечето райони ще преобладава слънчево време. След обяд отново ще се развива купеста и купесто-дъждовна облачност и на много места ще има краткотрайни валежи от дъжд и гръмотевични бури, главно в Централна България ще са интензивни и значителни по количество. Има условия и за градушки. През нощта срещу петък явленията ще затихват. Максималните температури ще са между 27 и 32 градуса. Атмосферното налягане слабо ще се повиши и ще е малко по-високо от средното за юни.", "date": "2018.06.07", "title": "Горещини и бури"}
