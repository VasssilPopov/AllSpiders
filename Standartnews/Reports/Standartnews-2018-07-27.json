{"url": "http://standartnews.com/kultura/gledame_balgarsko_kino_v_gradinkata_pred_bloka_v_sofiya-374077.html", "text": "Прожекции на съвременно българско кино в градинката пред блока. Това е вълшебството на Блок Кино, което за четвърта поредна година преобразява междублоковите пространства на 10 столични квартала в киносалони под открито небе. Програмата стартира на 30 юли (понеделник). През юли и август организаторите са подбрали специална селекция от най-доброто ново игрално, документално и анимационно кино у нас и разходка из емблематични квартали в София. Входът е свободен. Организатори на инициативата са ИКЕА. За три години оригиналният кино проект направи задължителни срещите под открито небе с новите най-добри български филми. Публиката е гледала над 100 игрални, документални и анимационни филми на повече от 50 квартални прожекции. Тази година Блок Кино е и част от календара на културните събития на Столична община. По време на прожекциите зрителите ще бъдат настанени на удобни мебели, предоставени от ИКЕА, а специален детски кът ще радва най-малките почитатели на киното. http://blok-kino.com/programa/", "date": "2018.07.26", "title": "Гледаме българско кино в градинката пред блока в София"}
{"url": "http://standartnews.com/biznes/temenuzhka_petkova_shte_deystva_za_sklyuchvane_na_sporazumenie_po_deloto_za_beh_-374100.html", "text": "Парламентът възложи на министъра на енергетиката Теменужка Петкова да предприеме действия за сключване на споразумение по делото за Българския енергиен холдинг (БЕХ). Проекторешението бе внесено от ПГ на ГЕРБ във връзка с делото, образувано от Европейската комисия срещу БЕХ, „Булгартрансгаз\", и „Булгаргаз\" за разследване на възможно нарушение от Договора за функциониране на ЕС, изразяващо се във възможна злоупотреба с господстващо положение на газовите пазари в България. С проекторешението си парламентът възложи на министъра на енергетиката Теменужка Петкова да предприема действия за постигане на споразумение по делото за БЕХ. Депутатите възложиха още на министъра на енергетиката да информира Народното събрание за производството и предприетите по него действия и на ресорния заместник министър-председател да контролира изпълнението на решението. Вносителите мотивират проекторешението си с факта, че по делото има нови обстоятелства, тъй като на 24 май 2018 г. ЕК е обявила, че е постигнала споразумение с „Газпром\". Предмет на това дело е разследване на възможна злоупотреба с господстващо положение от страна на „Газпром\" на пазари в Централна и Източна Европа, между които и България. Делото е приключено без налагане на финансова санкция. Вносителите смятат, че развитието по това дело е относимо към делото БЕХ поради сходната правна квалификация на твърдените нарушения и припокриване на пазарните участници, имащи отношение по двете дела, чието поведение е анализирано от ЕК. В рамките на дебата, от ПГ на „БСП за България\" обявиха, че ще подкрепят това решение. От ДПС обявиха, че това решение дава възможност на енергетиката на България да поеме въздух.", "date": "2018.07.26", "title": "Теменужка Петкова ще действа за сключване на споразумение по делото за БЕХ"}
{"url": "http://standartnews.com/biznes/uvelichavaneto_na_aktsiza_na_bezdimnite_tsigari_shte_stane_ot_1_oktomvri-374109.html", "text": "Акцизната ставка за нагреваемите тютюневи изделия се увеличава от 152 лв. на 233 лева за килограм, реши окончателно парламентът. Депутатите приеха на второ четене промените в Закона за акцизите и данъчните складове, внесени от депутати от управляващото мнозинство. Новата ставка върху бездимните цигари влиза в сила от 1 октомври тази година. С измененията се цели гарантиране на приходите в бюджета от акциз, предвид увеличаването на пазарния дял на нагреваемите тютюневи изделия. Първоначално се предлагаше акцизът на бездимните цигари да се изравни с този на конвенционалните цигари, но впоследствие текстовете претърпяха промени, заради противопоставяне на част от \"Обединени патриоти\". В хода на дебатите днес Георги Търновалийски (\"БСП за България\") възрази срещу влизането на новата акцизна ставка в сила от 1 октомври. Законът е лобистки за бюджета, така беше обяснено, но зад това бързане според мен прозират други намерения, коментира той. Търновалийски посочи, че законът за публичните финанси ясно казва кога се увеличават данъците. Отпаднаха предложенията за въвеждане на бандерол за бирата, бутилирана в опаковки над 5 литра.", "date": "2018.07.26", "title": "Увеличаването на акциза на бездимните цигари ще стане от 1 октомври"}
{"url": "http://standartnews.com/biznes/angelkova_proveryava_kategorizatsiyata_na_hoteli_na_zlatni_pyasatsi-374094.html", "text": "Няколко хотела в курорта \"Златни пясъци\" ще бъдат проверени днес дали съответстват на издадената им категоризация. Това съобщи министърът на туризма Николина Ангелкова. Тя участва в съвместните проверки на ръководеното от нея ведомство и Комисията за защита на потребителите. Инспекциите ще продължат до края на седмицата. За първия проверен днес хотел, който е категоризиран с четири звезди, ще стартира незабавна процедура за понижаване на категорията, каза министърът. Проверката в хотела е по сигнал на турист, получен на \"горещия\" телефон на министерството. Ангелкова каза, че в хотела са открити драстични разминавания и нарушения, свързани с категоризацията. В четиризвездния хотел липсва лоби бар, бар басейн, а най-фрапантното е, че липсват сифони във всяка баня, не са спазени изискванията и за хора с увреждания, посочи министърът. Тя уточни, че ще бъдат наложени и актове за други нарушения, свързани с дадената към момента категоризация и липсата на изпълнения към нея. Министърът посочи, че за всяко едно нарушение глобата е от 1000 до 3000 лева. Ангелкова коментира, че хотелите към момента на издаване на удостоверението си за категория отговарят на изискванията, но след това следват проверките и контролът. По тази причина се готвят промени в Закона за туризма, с които ще бъде създаден туристически инспекторат, който да поеме последващия административен контрол. Тя обясни, че се предвиждат и регионални звена, които да бъдат обособени в областите, на чиято територия има национални курорти. До момента по цялото Черноморие са констатирани пет хотела, в които условията не отговарят на категоризацията, съобщи още министърът. Тя коментира още, че основните сигнали, които постъпват на \"горещия\" телефон в министерството са за мръсотия, мухъл, теч и др.", "date": "2018.07.26", "title": "Ангелкова проверява категоризацията на хотели на Златни пясъци"}
{"url": "http://standartnews.com/biznes/bnb_otchita_povishavane_na_lihvite_po_potrebitelskite_krediti_v_leva_prez_yuni-374107.html", "text": "Поскъпване на лихвите по потребителските кредити в лева през юни отчитат от Българска народна банка. Въпреки че реалното увеличение е с части от процента, тенденцията се отчита както на месечна база, така и на годишна. При потребителските кредити в лева има оскъпяване с 0,61 процентни пункта на годишна база през юни. Макар и с по-малка стъпка, ръст на лихвите се отчита и на месечна база. При евровите кредити засега се запазва тенденцията за намаляване на цената. Изключение правят единствено жилищните заеми в евро, където се отчита минимално увеличение на месечна база - и при лихвата, и при годишния процент на разходите. При депозитите - спрямо юни миналата година има понижаване на лихвите, но макар и съвсем минимално, има увеличение на месечна основа.", "date": "2018.07.26", "title": "БНБ отчита повишаване на лихвите по потребителските кредити в лева през юни"}
{"url": "http://standartnews.com/biznes/zavodat_na_hyuvefarma_v_peshtera_sazdava_rabotni_mesta_za_spetsialisti-374102.html", "text": "Новата инвестиция за завод на \"Хювефарма\" в Пещера ще надхвърли 320 милиона лева. Строителството върви в срок и изглежда феноменално. Това написа главният изпълнителен директор на компанията Кирил Домусчиев в профила си във Facebook. \"Продължаваме да строим и инвестираме, да изграждаме нови мощности за продукция с висока добавена стойност! Това създава работни места за специалисти и вдига заплатите. Не празните приказки, лъжите и популизмът. Браво на строителите и колегите, ангажирани с изграждането!\", написа още Домусчиев.", "date": "2018.07.26", "title": "Заводът на \"Хювефарма\" в Пещера създава работни места за специалисти"}
{"url": "http://standartnews.com/lyubopitno/smartfon_bez_displey_i_drugi_tayni_proekti_na_google-374082.html", "text": "Google е компания, която повечето хора веднага асоциират с интернет търсачка. С времето тя се е изградила и като познато име в света на доста други онлайн услуги като имейл, карти, онлайн реклама, Android и т.н. Google обаче има доста други проекти. Някои от тях, като автономните коли в Waymo и балоните в Project Loon са също добре известни. Компанията има и едно по-тайно звено, което е известно с абревиатурата ATAP. То разработва някои по-необикновени проекти и технологии в търсене на нови успехи и бизнеси за Google. ATAP (Advanced Technologies and Products group - Група за развитие на технологии и продукти) е част от структурата на Google От няколко години насам ATAP не разработва възможно най-откачените идеи, а търси идеи за технологии и продукти, които реално може да се приложат на пазара и имат бизнес потенциал. Един от тях е малко устройство, което може да се управлява и да реагира според емоциите или реакциите на потребителя. Източникът на изданието го описва като своеобразен \"смартфон\" без дисплей. Друг проект е \"умно яке\", което се свързва със смартфон - Project Jacquard. То може да струва около 350 долара и позволява на потребителя да управлява телефона си като докосва плата на якето. Един от по-известни проекти на ATAP е Project Ara - това трябваше да бъде модулен смартфон, който потребителите могат да сглобяват с най-различни модули и функции. Телефонът беше почти готов за пазара, но в последният момент е бил отказан заради високата си цена и факта, че ще се конкурира директно с другите собствени телефони на Google - Pixel. Един от любимите проекти на ATAP е Spotlight Stories. Това е технология за създаване на 360-градусови видео истории, които могат да се гледат с очила за виртуална реалност или просто с телефон. Популярен е и Project Tango. Чрез тази технология смартфоните могат да създават 3D модели на обекти и помещения. Първоначално идеята беше това да е възможно за отделен телефон, но сега ще стане част от самия Android. ATAP работи и по Project Soli. Това е малък чип, който да \"улесни взаимодействието между човек и устройство\". Чипът може да бъде сложен във всяко устройство, като чрез него то може да засича дори най-малките движения на пръстите на ръцете. Така на практика всяка джаджа може да да се управлява с жестове.", "date": "2018.07.26", "title": "Смартфон без дисплей и други тайни проекти на Google"}
{"url": "http://standartnews.com/sport/deputatite_odobriha_novite_merki_sreshtu_futbolnoto_huliganstvo-374103.html", "text": "Народното събрание одобри окончателно новите мерки срещу футболното хулиганство. Това се случи след като депутатите приеха промени в Закона за опазване на обществения ред при провеждането на спортни мероприятия на второ четене. Законопроектът е внесен съвместно от парламентарните групи на ГЕРБ, „Обединени патриоти\" и „Воля\". След приемането на промените Цветан Цветанов благодари на всички, изготвили законопроекта. Съгласно приетите промени на спортни мероприятия ще бъдат допускани лица и превозни средства, които притежaват документ за право на достъп или след сканиране на лична карта. Депутатите забраниха продажбата и предлагането на алкохолни напитки в спортните обекти в деня на мероприятието. Парламентът дефинира и понятието спортно хулиганство. Съгласно промените това е престъпление по смисъла на Наказателния кодекс и е извършено в спортния обект или в спортната зона преди, по време или непосредствено след спортното мероприятие, както и на отиване или на връщане от спортния обект. Футболното хулиганство по смисъла на този закон се изразява в носене на знамена, плакати и транспаранти, на които са изобразени текстове, изображения, абревиатури и символи, подтикващи към омраза и насилие, съдържащи обидни квалификации или олицетворяващи идеологии, обявени за противозаконни. За футболно хулиганство ще се смята отказ на изпълнение на разпорежданията на отговорните за спортното мероприятие лица, нахлуването на спортния терен, паленето и поддържането на огън, хвърлянето на предмети, носенето на маски, отправянето на ругатни, други неприлични изрази, жестове и поведение, които са особено вулгарни, както и изрази и скандирания, насаждащи омраза на расова, етническа или религиозна основа. За спортно хулиганство ще се смята още носенето на оръжие и предмети, които могат да се използват като оръжие, боеприпаси, спрейове със защитен газ, с разяждащи или с оцветяващи вещества, сигнални ракети, взривни устройства, пиротехнически изделия и други общоопасни средства, отделни техни съставки, както и наркотични и други упойващи вещества. За футболно хулиганство се смята предизвикването или участието в сбивания. За тези противообществени прояви ще се налага глоба от 1000 до 2000 лв. и забрана за посещение на спортни мероприятия в страната и в чужбина за срок от 1 до 2 години, а при повторното им извършване се налага безвъзмезден труд в полза на обществото от 60 до 140 часа или глоба от 3000 до 5000 лв., както и забрана за посещение на спортни мероприятия в страната и в чужбина за срок от 3 до 5 години. При случаите на посегателство над състезатели, съдии, полицейски органи или други ангажирани с организацията на мероприятието или използване на носените опасни предмети ще се налага безвъзмезден труд в полза на обществото от 60 до 140 часа или задържане в териториална структура на МВР за срок от 5 до 15 денонощия, както и забрана за посещение на спортни мероприятия в страната и в чужбина за срок от 2 до 3 години. Когато деянието в тези случаи е извършено повторно, се налага безвъзмезден труд в полза на обществото от 100 до 220 часа или задържане в териториална структура на МВР за срок от 10 до 25 денонощия, както и забрана за посещение на спортни мероприятия в страната и в чужбина за срок от 3 до 5 години. Когато противообществената проява е извършена от непълнолетен на възраст от 16 до 18 години, се налага задържане в териториална структура на МВР за срок от 5 до 10 денонощия и забрана за посещение на спортни мероприятия в страната и в чужбина за срок от една до две години. Когато противообществената проява е извършена от лица, поставени под запрещение, на техните родители, съответно настойници или попечители, се налага глоба от 500 до 1500 лв.", "date": "2018.07.26", "title": "Депутатите одобриха новите мерки срещу футболното хулиганство"}
{"url": "http://standartnews.com/svyat/35_000_detsa_shte_posetyat_okolo_400_nedelni_balgarski_uchilishta_v_chuzhbina-374110.html", "text": "Следващата учебна година над 35 000 ученици ще посетят около 400 български неделни училища в чужбина. Това каза министърът на образованието и науката Красимир Вълчев на годишната конференция на Асоциацията на българските училища в чужбина, която се състои в Народното събрание и е с тема \"Българският език - духовен мост за национално единение\". По думите на министъра това се е случило благодарение на желанието на българите да запазят езиковата връзка с родината на децата си, както и на това да ги запазят част от българското езиково и културно пространство. \"Училищната мрежа се случи благодарение на всички вас - ръководителите и учителите в училищата\", добави образователният министър. По думите му именно ръководителите и учителите са създали тези училища, а държавната подкрепа е \"щипката\", която е допринесла за това днес да има толкова голяма училищна мрежа, разпростираща се на 6 континента в близо 60 държави. Министърът на образованието припомни, че преди 10 години българските неделни училища в чужбина са били около 50, а броят на учениците в тях - малко над 3 000. Той изтъкна, че съществена крачка в развитието на образованието зад граница е било подобряването на Постановление 334 на Министерския съвет, което институционализирало тази подкрепа и е създало устойчивост на финансиране на неделните училища. Освен това и законът на предучилищното и училищното образование подпомогнал допълнително за институционализирането на тези училища. По този начин неделните училища са били регламентирани като част от българската образователна система. Съществена крачка е направена и с Постановление на МС номер 90, което дава възможност да се командироват учители, отчете Красимир Вълчев. Според него много училища днес могат да разчитат едва на един или двама учители и един ден може да се стигне до там, че на много места може да има деца, но да няма учители. Освен това въвеждането на дистанционното обучение в двете му форми дава възможност да бъдат обхванати повече хора. Въвежда се и допълнително финансиране на дейности по интерес. Достъпът до неделни училища трябва да се насърчава, но това не трябва да става чрез роене и фрагментиране, а ще трябва да се решават конкретни проблеми и да се надгражда, заяви министърът на образованието.", "date": "2018.07.26", "title": "35 000 деца ще посетят около 400 неделни български училища в чужбина"}
{"url": "http://standartnews.com/svyat/tramp_i_yunker_se_saglasiha_da_izbegnat_targovskata_voyna_mezhdu_evrosayuza_i_sasht-374091.html", "text": "Председателят на Европейската комисия Жан-Клод Юнкер и президентът на САЩ Доналд Тръмп обявиха, че са постигнали споразумение, слагайки край на месеци търговски конфликт между Вашингтон и Брюксел, който доведе до взаимни наказателни мита, предадоха Франс прес и Ройтерс. САЩ и ЕС постигнаха споразумение, заяви Юнкер, а Тръмп уточни, че двете страни искат да се стремят към \"нулеви мита, нулеви нетарифни бариери и нулеви субсидии\" в търговския си обмен на индустриални стоки, с изключение на автомобилния сектор. ЕС незабавно ще увеличи вноса си на соя от САЩ, изрази задоволство Тръмп, който обеща да преразгледа въпроса за американските мита върху европейския алуминий и стомана. \"Ще работим по намаляване на бариерите и увеличаване на търговията на услуги, химически продукти, фармацевтични продукти, медицински продукти\", добави той. САЩ и ЕС ще работят съвместно за реформиране на Световната търговска организация (СТО), обяви Тръмп. \"Ще работим тясно с партньори, които споделят идеите ни за реформиране на СТО и работа по проблема на нелоялните търговски практики, включително кражбата на интелектуална собственост, принудителното прехвърляне на технологии, индустриалните субсидии, изкривяванията, които се пораждат от държавните фирми и свръхкапацитета\", заяви президентът на САЩ. С тези думи той визира пряко Китай, с който САЩ започнаха търговска война, в която критикуват именно тези практики, отбелязва АФП. Юнкер подчерта, че той и Тръмп са се договорили да не се въвеждат нови мита докато текат преговорите, по които незабавно се създава работна група. Той определи срещата като добра и конструктивна. Тръмп беше заплашил да наложи 25-процентни мита върху вноса на автомобили, което щеше да засегне европейски фирми като Бе Ем Ве и Фолксваген.", "date": "2018.07.26", "title": "Тръмп и Юнкер се съгласиха да избегнат търговската война между Евросъюза и САЩ"}
{"url": "http://standartnews.com/svyat/prodalzhava_izdirvaneto_na_hora_v_neizvestnost_sled_pozharite_kray_atina-374083.html", "text": "В Гърция продължава издирването на хора, които са в неизвестност след пожарите край Атина. Потвърденият брой на жертвите на огнената стихия е 80 души. Над 180 са ранени, а десетки се смятат за изчезнали. Сред издирваните има и деца. Група доброволци издирват и изпаднали в беда домашни любимци. Причините за избухването на пожарите все още не са ясни. Европейските институции вчера спуснаха знамената си в Брюксел в памет на жертвите.", "date": "2018.07.26", "title": "Продължава издирването на хора в неизвестност след пожарите край Атина"}
{"url": "http://standartnews.com/svyat/ungariya_shte_podsili_ohranata_na_granitsite_si_sas_sarbiya_i_makedoniya-374084.html", "text": "Унгария ще подсили охраната на границите си със Сърбия и Македония с 30 гранични полицаи – така правителството в Будапеща се надява да ограничи наплива на нелегални бежанци. Унгария изпрати помощ на Балканските страни още през лятото на 2015 г., когато беше началото на мигрантската вълна към Европа. Властите в Будапеща са безкомпромисни в действията си за спиране на бежанците към страната. Преди седмица европейската комисия предприе съдебна процедура срещу страната заради силно рестриктивните закони срещу бежанците и нежеланието на правителството да спазва общата европейска политика за миграцията.", "date": "2018.07.26", "title": "Унгария ще подсили охраната на границите си със Сърбия и Македония"}
{"url": "http://standartnews.com/svyat/plutarhos_maridakis_vlastite_sa_vinovni_za_zhertvite_i_shtetite_v_gartsiya-374088.html", "text": "\"Голямата вина идва от властите. Те нямат никакъв конкретен план при пожари\". Това посочи икономистът Плутархос Маридакис след жестоката огнена стихия, която отне живота на над 80 души в съседна Гърция. \"Говорят, че се издирват още 40 души, но никой не може да каже със сигурност точния им брой\",  Според него броят на жертвите, които към момента са над 80, ще се увеличава. \"Всяка година в Гърция по това време, понеже е сух сезон, има опасност от пожар. Това, което нашите власти не направиха, беше превенция. Тези райони са многократно засегнати от пожари\", заяви той за \"Здравей, България\".", "date": "2018.07.26", "title": "Плутархос Маридакис: Властите са виновни за жертвите и щетите в Гърция"}
{"url": "http://standartnews.com/svyat/tramp_i_yunker_se_sporazumyaha_za_preodolyavane_na_targovskiya_konflikt_mezhdu_sasht_i_es-374090.html", "text": "Председателят на Европейската комисия Жан-Клод Юнкер и президентът на САЩ Доналд Тръмп обявиха, че са постигнали споразумение, слагайки край на месеци търговски конфликт между Вашингтон и Брюксел, който доведе до взаимни наказателни мита, предадоха Франс прес и Ройтерс. САЩ и ЕС постигнаха споразумение, заяви Юнкер, а Тръмп уточни, че двете страни искат да се стремят към \"нулеви мита, нулеви нетарифни бариери и нулеви субсидии\" в търговския си обмен на индустриални стоки, с изключение на автомобилния сектор. ЕС незабавно ще увеличи вноса си на соя от САЩ, изрази задоволство Тръмп, който обеща да преразгледа въпроса за американските мита върху европейския алуминий и стомана. \"Ще работим по намаляване на бариерите и увеличаване на търговията на услуги, химически продукти, фармацевтични продукти, медицински продукти\", добави той. САЩ и ЕС ще работят съвместно за реформиране на Световната търговска организация (СТО), обяви Тръмп. \"Ще работим тясно с партньори, които споделят идеите ни за реформиране на СТО и работа по проблема на нелоялните търговски практики, включително кражбата на интелектуална собственост, принудителното прехвърляне на технологии, индустриалните субсидии, изкривяванията, които се пораждат от държавните фирми и свръхкапацитета\", заяви президентът на САЩ. С тези думи той визира пряко Китай, с който САЩ започнаха търговска война, в която критикуват именно тези практики, отбелязва АФП. Юнкер подчерта, че той и Тръмп са се договорили да не се въвеждат нови мита докато текат преговорите, по които незабавно се създава работна група. Той определи срещата като добра и конструктивна. Тръмп беше заплашил да наложи 25-процентни мита върху вноса на автомобили, което щеше да засегне европейски фирми като Бе Ем Ве и Фолксваген.", "date": "2018.07.26", "title": "Тръмп и Юнкер се споразумяха за преодоляване на търговския конфликт между САЩ и ЕС"}
{"url": "http://standartnews.com/balgariya/parlamentat_se_saobrazi_s_vetoto_na_prezidenta_za_promenite_v_zakona_za_privatizatsiya-374108.html", "text": "Депутатите подкрепиха ветото на президента върху текстове от Закона за приватизация и следприватизационен контрол, приети от Народното събрание на 18 юли 2018 г. При гласуването на закона в зала 185 депутати бяха против, а двама се въздържаха. С това законът беше върнат за ново гласуване. След това депутатите отмениха оспорените текстове от закона - параграфи 3 и 4. С параграф 3 се ограничаваше срокът на специфични задължения на купувачите по приватизационни договори в рамките на 5 години. С параграф 4 това ново правило щеше да важи и за вече сключени приватизационни договори. В рамките на дебатите по ветото депутати от ГЕРБ, БСП и Обединените патриоти си размениха обвинения за лобизъм и връзки с олигархията. Повдигнат беше и въпросът за отговорността за приватизацията. Румен Гечев от БСП заяви, че оспорените текстове са облагодетелствали не само една фирма и ако не се извадят от закона, на българската държава ще бъдат нанесени загуби в стотици милиони левове. Тук не става въпрос за спасяването на редник Райън, а за спасяването на генерал Борисов, коментира той и допълни, че е правилно решението да се жертва един редник, за да се спаси генерала. А ние от БСП не спасяваме никого, ние заедно с президента защитаваме обществения интерес, коментира още той. Валери Жаблянов от БСП попита управляващото мнозинство дали управлява или е в опозиция и им препоръча да внесат ред в законодателните си инициативи и да не си сменят мнението през половин час. От Обединените патриоти заявиха, че са удовлетворени от ветото на президента. Председателят на ПГ на ГЕРБ Цветан Цветанов призова да се прекрати дебата, защото всички са на едно мнение - в подкрепа на ветото. Колеги в БСП, направете всичко възможно заедно да намалим напрежението и противопоставянето, обърна се към левицата той. Бъдете спокойни, парламентарното мнозинство е стабилно, имаме четиригодишен хоризонт за това правителство, каза Цветанов и благодари за \"толерантността, която проявяват в немалко от случаите\" ДПС, \"Воля\" и независими депутати. Цветанов заяви, че като се говори за приватизацията, трябва да е ясно, че политическите сили в дясно на залата не са участвали в нея. Тук има хора, които управляваха, когато фалира банковият сектор, посочи той. А по въпроса за лобизма Цветанов даде пример с това, че след като е било ясно, че ще управлява ГЕРБ, служебният кабинет, назначен от президента, е взел решение за инвестиционен разход за самолети. Цветанов призова Гечев да спре да праща емисари към премиера и към финансовия министър, за да бъде избран за представител на България в Черноморска банка за търговия и развитие в Солун. \"Не съм пращал никакви емисари никъде, но разбирам, че някои хора са си изгубили нервите, което ще рече, че моето изказване ви е раздвижило много сериозно\", отговори Гечев. По отношение на банковата система той заяви, че от ГЕРБ са припознали финансовия екип на правителството на Жан Виденов - избрали са за шеф на БНБ зам.-министъра на финансите на правителството на Виденов Димитър Радев, преизбрали са Димитър Костов за шеф на надзора на БНБ, а той е бил министър на финансите в правителството на Виденов. С едната ръка създавате антикорупционни органи, а с другата пишете закони, с които залагате корупцията, заяви лидерът на БСП Корнелия Нинова. Днес вие се сбихте кой за кой олигарх да лобира повече, обърна се тя към Обединените патриоти. Нинова призова депутатите не просто да се поправя грешка след грешка, а да се преосмисли моделът, който е довел до това българите да изчезват, страната да е най-бедната в Европа. Имате август месец, мислете за тази оферта - промяна на модела, а не поправяне на грешките, призова тя.", "date": "2018.07.26", "title": "Парламентът се съобрази с ветото на президента за промените в Закона за приватизация"}
{"url": "http://standartnews.com/balgariya/promenite_za_smesenata_sistema_za_taksi_za_patishtata_minaha_na_parvo_chetene-374099.html", "text": "Депутатите от мнозинството в Народното събрание подкрепиха на първо четене промените в Закона за пътищата, с които се въвежда тол системата. Измененията предвиждат въвеждане на електронна винетка за леките автомобили и тол такса за тежкотоварните, на база изминато разстояние. Със законопроекта, внесен от ГЕРБ и \"Обединени патриоти\", се въвежда създаването на нов начин за събирането на таксите за използване на републиканската пътна мрежа. От 1 януари 2019 г. за леките автомобили до 3 тона и половина ще отпаднат хартиените стикери, които се лепят на предните стъкла на автомобилите, и ще има електронни винетки. \"Това означава, че когато отидете и си купите своята електронна винетка, системата, когато пътувате по пътищата и по магистралата, ще отчита дали вие сте си платили или не\", обясни един от вносителите на измененията - Александър Ненков от ГЕРБ. Електронните винетки ще са на цените на сегашните винетни стикери и ще са на период на ползване, както и досега - годишна, тримесечна, едномесечна и седмична. Предвижда се и въвеждането на уикенд винетка. За тежкотоварните автомобили над 3 тона и половина се предвижда увеличаване на таксата за транзит от август месец догодина, обясни Ненков. \"Те плащат в момента транзит 12 евро. Няма го никъде това в света. Буквално те без пари минават през държавата\", мотивира се той. За изпълнението на функциите по управление и контрол на системата е предвидено в Агенция \"Пътна инфраструктура\" да се създаде ново структурно звено \"Национално тол управление\". Депутати на БСП разкритикуваха законопроекта с аргумента, че липсват ясни разчети и обвиниха управляващите, че бавят въвеждането на тол системата. От ДПС настояха между първо и второ четене да се фиксира система за финансиране на общинската пътна мрежа, като 20 процента от тол  таксите да отива за поддръжка на общинските пътища.", "date": "2018.07.26", "title": "Промените за смесената система за такси за пътищата минаха на първо четене"}
{"url": "http://standartnews.com/balgariya/naznachen_e_nov_zamministar_na_zemedelieto-374101.html", "text": "Премиерът Бойко Борисов назначи Янко Иванов за заместник-министър на земеделието, храните и горите, съобщиха от правителствената информационна служба. Иванов е завършил ветеринарна медицина във Висшия институт по зоотехника и ветеринарна медицина, а по-късно работи като доцент и директор в Централния научноизследователски ветеринарномедицински институт в София. Бил е последователно зам.-генерален директор и генерален директор на Националната ветеринарно-медицинска служба към министерството на земеделието, а по-късно става и регионален координатор за Балканите по проект за \"Предотвратяване на пандемията от птичи грип\", финансиран от ФАО към ООН. Член на Научната група към ЕК за борба с шапа и зам.-председател на Изпълнителния комитет на групата. Работил е в продължение на 10 години като ръководител на различни проекти, финансирани от ЕС за борба с болестите по животните в Сърбия, Турция, Косово и др. държави. Янко Иванов беше съветник в кабинета на министъра на земеделието, храните и горите от началото на юли тази година.", "date": "2018.07.26", "title": "Назначен е нов зам.-министър на земеделието"}
{"url": "http://standartnews.com/balgariya/maya_manolova_shte_posrednichi_mezhdu_protestirashti_hora_s_uvrezhdaniya_pred_parlamenta-374104.html", "text": "Омбудсманът Мая Манолова пое ангажимент да е посредник между двете групи протестиращи хора с увреждания пред Народното събрание, съобщава БТА. Тя се срещна днес с представители на двете протестни палатки пред парламента. Омбудсманът е категорична, че проблемите на хората с увреждания са общи и те трябва да седнат на една маса. Манолова пое и ангажимент да върне протестиращите майки на деца с увреждания в работната група, която обсъжда закон за хората с увреждания в социалното министерство. По думите на омбудсмана е притеснително, че освен майките и национално представителните организации имат възражения към реформата, която предстои, както и съмнения дали изобщо ще има такава реформа. Мая Манолова посочи, че до момента от вариантите на закон за хората с увреждания става ясно, че това е имитация на реформа и не се предлага нищо ново. Омбудсманът допълни, че е поела ангажимент да участва активно в работата по закона за хората с увреждания и идния понеделник ще бъде в работната група, като очаква предложения за реформи. Националнопредставителните организации ще имат утре шествие с искането за реформа, която да не е \"на парче\", а да се мисли за години напред, каза Хари Хараламбов от Съюза на слепите в България. Той е предложил на Мая Манолова да изтегли законопроекта за личната помощ и в администрацията на омбудсмана да се създаде контактна група с представители на двата протестиращи лагера, като се обсъди част от законопроекта на омбудсмана да влезе в закона за хората с увреждания. Мая Манолова припомни, че тя и майките, при внасянето на законопроекта, посочиха, че подкрепят и трите законопроекта - изготвения от тях, и двата, които се обсъждат в социалното министерство, стига в тях да има реални реформи. Те са склонни законопроектът за личната помощ да изчака приемането на другите два. Майките на деца с увреждания също организират утре форма на протест. Те ще изпращат депутатите в \"заслужена почивка\" с пояси, детски играчки и \"други забавления\" за плажа, каза Вера Иванова. Тя съобщи още, че преди големия им протест в понеделник, майките ще отидат до холандското посолство, за да поискат социална и здравна закрила за хората с увреждания, защото, по думите им, в България те се обречени на гибел. След това ще обиколят и други посолства на държави с добра социална политика.", "date": "2018.07.26", "title": "Мая Манолова ще посредничи между протестиращи хора с увреждания пред парламента"}
{"url": "http://standartnews.com/balgariya/vavezhdat_noshten_abonament_za_parkirane_v_sinya_zona_v_sofiya-374105.html", "text": "Общинският съвет на София реши да бъде въведен нощен абонамент за паркиране. Той ще бъде с работно време от 19.30 часа до 8.30 часа и цената му ще е 650 лв. на месец. Нощният служебен абонамент ще обхваща и съботните и неделните дни. Контролът ще се извършва от екипи на Центъра за градска мобилност и Общинска полиция. Промените ще влязат в сила след изтичане на едномесечния срок за обжалване, който започва да тече след гласуването му в Общинския съвет. По искане на кмета на София Йорданка Фандъкова на проекта ще се даде 3 месеца изпитателен срок, след който ще се направи анализ и ще се вземе решение дали да бъде продължен. Предвиждаме в четири квартала в София да се увеличат местата за синя и зелена зона от 1 ноември, каза пред журналисти Румяна Милова - директор на Дирекция „Паркиране и гаражи\" в Центъра за градска мобилност. „Предвижда се разширяване на зоните в четири района, което е по предложение на кметовете – кв. „Оборище\", кв. „Възраждане\", кв. „Красно село\" и кв. „Лозенец\", като най-много места са предвидени в кв. „Лозенец\". Предвиждаме около 5500 повече места, но точният брой ще имаме, след като бъдат готови схемите. Новото, което е при това разширение, е, че схемите ще бъдат предоставени на районите кметства и кметовете ще имат за задача да запознаят гражданите с тях. Т.е. всеки гражданин ще може на сайта на съответната община да се запознае с това как ще изглежда неговата улица след въвеждането на зоната – къде ще има паркоместа, къде ще е забранено паркирането, къде ще има места за хора с увреждания. И ще имат възможност в рамките на един месец да представят предложения за изменения, за които апелирам да бъдат добре мотивирани и законосъобразни\", обясни Милова. Във връзка с контролните мерки след въвеждането на новите места, тя посочи, че преди месец ЦГМ е получил нови 10 паяка. „От старите ще оставим да работят поне 8, а останалите ще бъдат бракувани. Относно екипите, които ще контролират зоните, имаме също нови автомобили, подсигурили сме и нови устройства за контрольорите, така че имаме готовност. Може да се наложи да назначим още хора, но ще се прецени след като бъдат готови схемите за разполагане на паркоместата и да разпределим районите. Но хората няма да бъдат повече от тези, които сме посочили в доклада до Общинския съвет – не повече от 76\", каза още Милова и уточни, че заплатите на служителите ще бъдат съобразно количеството и качеството на работа. „Предвижда се около 900 хил. лв. ЦГМ да похарчи за ремонт на тротоари за пешеходци. Кои точно ще бъдат тези тротоари, допълнително ще се съгласуват с районните кметове. Така че ако гражданите имат предложения, могат да се обръщат към тях\", каза още Милова. Тя посочи, че ЦГМ подготвят изграждането и на още един наказателен паркинг в София. „Миналата година Столичният общински съвет гласува да ни се предоставят буферните паркинги, паркингите за доизграждане – включително и един наземен паркинг в кв. „Надежда\". До дни ще получим разрешението за строеж, след което ще обявим поръчка за избор на изпълнител и се надяваме до есента той да бъде готов. Половината от този паркинг ще се ползва като наказателен, а останалата част ще бъде за обществено ползване. Около 80 места ще бъдат за обществено ползване и горе-долу толкова за наказателен паркинг. С това ще можем да въведем ред поне в кварталите, които са в близост до този паркинг – кв. „Надежда\", кв. „Връбница\" и другите\", обясни Милова.", "date": "2018.07.26", "title": "Въвеждат нощен абонамент за паркиране в синя зона в София"}
{"url": "http://standartnews.com/balgariya/mahat_napalno_reklamite_v_istoricheskiya_tsentar_na_sofiya-374106.html", "text": "Напълно премахваме рекламите в историческия център на града, обяви главният архитект на София Здравко Здравков, цитиран от Агенция Фокус. Той посочи, че промените в наредбата за рекламата са факт и това е една от добрите стъпки да се изчисти София. „Така че етажната собственост и собствениците на магазини на партерни етажи, собствениците на билбордове няма как да останат доволни, защото промяната е свързана с намаляване на рекламата, която агресивно нахлува в града. Естествено, възможностите за реклама остават – специално ако въпросът е за възможностите за саниране, но контролът ще бъде много по-голям дали реално ще има саниране, когато се разполага реклама върху даден блок\", обясни той. На въпрос какво ще се промени в облика на града, арх. Здравков отговори: „Първо започваме от елементите в билбордовете – разстоянията се увеличават до три пъти. Премахваме и рекламата в Първа зона – това е историческият център на града, там изобщо няма да може да има реклама. Визираме покривната реклама на пл. „Народно събрание\", която постепенно трябва да изчезне. Изработихме и една много сериозна промяна по отношение изчистването на партерните етажи – това са магазините, които досега бяха брандирани. Намаляваме това брандиране до определени проценти – 20% в централната част и се допуска едно увеличаване в рамките на 30% в периферията\", обясни той. Арх. Здравков посочи, че е имало доста сериозен дебат по отношение на LED дисплеите, които започнаха да се появяват в София. „Липса на регламент доведе до там, че трябва да дефинираме ясно що е то LED дисплей и къде може да бъде поставян. При обсъждането на наредбата постъпиха доста искания и в двете посоки – създаване на LED дисплей навсякъде с регламентиране на изображението и пълна забрана. Стигна се до едно компромисно решение, което е свързано най-вече с безопасността на придвижване по булевардите. Защото там, където има булеварди, може да има послание, което се анимира, движи и отвлича вниманието на водачите. Затова в крайната редакция са допуснати LED дисплеи само в пешеходни зони и то по утвърдена схема така, че да не пречат на безопасността на движението\", посочи още той. Арх.Здравков обясни, че новото в наредбата е създаването на оперативно звено, което ще бъде избрано по Закона за обществена поръчка, след изтичането на определени договори да премахва тези изображения от града. Забраняваме LED дисплеите и фризерите по тротоарите в централните зони на София, каза още главният архитект. Здравков посочи, че брандиране на превозни средства от градския транспорт ще се допуска само със съгласие на контролните органи. „LED дисплеи няма да има по трамваите и рекламни послания няма да бъдат отправяни. Това може да се случи само ако има някакво кампанийно събитие, което е организирано само в рамките на определени дни\", обясни той. Главният архитект на София каза, че нито един LED дисплей в центъра на града не е бил законен. „Премахнахме най-големия LED дисплей на входа на метрото, който се намираше до бул. „Патриарх Евтимий\". Като за последните две години сме премахнали около 500 рекламни елемента\", обясни той. Като друг важен елемент, който се въвежда, той посочи забраната за фризери, грилове и барбекюта в централните зони. „Жалко е за ремонтите, които правим по тротоарите, така че фризерите ще бъдат забранени. Те ще бъдат разполагани по периферията на града в рамките на собствените имоти\", уточни арх. Здравков.", "date": "2018.07.26", "title": "Махат напълно рекламите в историческия център на София"}
{"url": "http://standartnews.com/balgariya/deputatite_gledat_vetoto_na_prezidenta_varhu_zakona_za_privatizatsionen_i_sledprivatizatsionen_kontrol-374080.html", "text": "Депутатите ще разгледат ветото на президента върху Закона за приватизационен и следприватизационен контрол. Очаква се точката да влезе в програмата на депутатите в началото на днешното пленарно заседание. Осмото поред вето на държавния глава Румен Радев бе наложено на 24 юли 2018 г. заради разпоредби, които според него не само не защитават обществения интерес, но и съществено го увреждат. Съгласно правилника за организацията и дейността на Народното събрание депутатите могат да приемат повторно закона с мнозинство повече от половината от всички народни представители. В този случай ветото ще бъде преодоляно. В случай, че разгледаният наново законопроект не получи необходимото мнозинство, ветото ще бъде прието и законопроектът ще подлежи на разглеждане по реда, предвиден за обсъждане и приемане на законопроекти. Пред депутатите стои и възможността да разгледат само отделни спорни текстове на върнатия закон. Народните представители ще продължат работа и по първото четене на Закона за пътищата. Работата по него бе започната в края на вчерашното пленарно заседание.", "date": "2018.07.26", "title": "Депутатите гледат ветото на президента върху Закона за приватизационен и следприватизационен контрол"}
{"url": "http://standartnews.com/balgariya/tsvetan_tsvetanov_bsp_i_prezidentat_na_bsp_rumen_radev_koordinirat_deystviyata_si-374085.html", "text": "„БСП и президентът на БСП Румен Радев са едно цяло. Съвсем нормално е те да координират действията си, защото влизането им във властта няма как да стане чрез избори\", заяви лидерът на ПГ на ГЕРБ Цветан Цветанов по време на специалното студио на „Тази сутрин\" от Велико Търново. По повод изказването на президента Радев за оставените от служебното правителство 1,6 млрд. лв. и липсата им, Цветанов коментира, че „когато казваш „А\" трябва да продължиш до края\". „Остава впечатлението, че си поредният изпълнител на политически поръчки за влизане на едно временно правителство през задния вход\", коментира Цветанов. На въпрос защо въпреки конфликтите с президента ГЕРБ са гласували промените в закона за приватизациите Цветанов каза, че понякога трябва да се направи решение, с което да не може да се спекулира. „Ние се съобразяваме с обществената посока и нямаме никакъв проблем\", коментира Цветанов. По повод вчерашните скандали в малката коалиция „Обединени патриоти\" между Валери Симеонов и Волен Сидеров, Цветанов е категоричен, че голямата коалиция е стабилна и „ще добута\" до края на мандата. „Снощи имахме среща с патриотите – правителството е стабилно, имаме управленска програма. Нямаме никакво разминаване нито в подхода, нито в начина на реализирането ѝ\", коментира Цветанов. Той подчерта, че не е коректно да коментира медийните участия на коалиционните си партньори, нито дали Волен Сидеров е „назначил\" Валери Симеонов за вицепрезидент.", "date": "2018.07.26", "title": "Цветан Цветанов: БСП и президентът на БСП Румен Радев координират действията си"}
{"url": "http://standartnews.com/balgariya/borisov_uspokoi_opozitsiyata_che_upravlyavashtata_koalitsiya_e_stabilna_i_osaznata-374098.html", "text": "Ще успокоя колегите от опозицията, че коалицията е достатъчно стабилна и осъзната, заяви в Министерския съвет премиерът и председател на ГЕРБ Бойко Борисов след среща на управляващата коалиция, цитиран от Агенция Фокус. „Не заради властта, постовете и мястото в парламента, а заради това, че всичко останало би означавало голям хаос\", заяви той. „Параметрите, по които държавата работи в момента, финансови и икономически, БВП са най- добрите за всички времена на тази държава\", обяви Бойко Борисов. „Безработицата е рекордно ниска, инвестициите са в индустрията. Всички програми и еврофондове работят. Имахме изключително успешно европредседателство. От срещата 16+1 произлязоха доста европейски инициативи\", каза още премиерът. „Междуличностните отношения нямат значение. Благодаря на колегите, че загърбиха своето его. Всички признахме за това, което сме сгрешили или не сме били достатъчно организирани, за да поддържаме нормалния диалог между коалиционните партньори, и в голямата и в по-малката коалиция. Те сега са изгладени\", добави премиерът. Нямаме спорна тема, която да не можем да решим с необходимия компромис в интерес на обществото, каза още Борисов.„Имаше някои неразбрания между парламентарните групи, главно по законопроекти. Мога да кажа, че по начина, по който се разбирахме да функционира коалицията, това ще бъде избегнато\", заяви той. „Направили сме график за срещи между парламентарните групи и правителството\", обяви премиерът. „Изяснихме мотивите за спорните законопроекти\", посочи Бойко Борисов. „Оттук нататък мисля, че няма да се налага да влизаме в такъв обяснителен режим\", каза още той.", "date": "2018.07.26", "title": "Борисов успокои опозицията, че управляващата коалиция е стабилна и осъзната"}
{"url": "http://standartnews.com/balgariya/ucheni_dokazaha_ot_zaharta_ne_se_palnee-374073.html", "text": "Въглехидратите не допринасят за растежа на мастната маса. До това заключение стигнаха експерти от Абърдийнския университет и Китайската академия на науките, след като провели редица експерименти, публикувани в Cell Metabolism. По време на експериментите, учените успели да установят кои протеини, мазнини или въглехидрати допринасят за бързото увеличаване на мазнините. За целта поставили 30 различни диети на лабораторни мишки. Те се хранили по различен начин в продължение на 3 месеца, което при преизчисляване към човешкото тяло е 9 години. По време на проучването, експертите претеглили участниците в експеримента  повече от 100 000 пъти. Изводът бил, че увеличаването на мастната маса се свързва само с прекомерна консумация на мазнини. Според откритието, консумацията на захар не повлиява увеличаването на телесното тегло. При комбинацията от мазнини и захар се е получил същия резултат. Според учените обаче тази комбинация влияе на мозъка и кара потребителят да иска все повече и повече висококалорични храни. Ръководителят на екипа проф. Джон Спикман каза, че резултатите дават \"добра насока\" за ефекта на различния начин на хранене върху хората. \"Резултатите са недвусмислени - мишките напълняваха единствено когато получаваха повече мазнини - каза проф. Спикман. - Единствено мазнините стимулираха центровете за възнаграждения в мозъка и повече ядене.\" Мишките, получавали много въглехидрати - до 30 процента от дневните калории, не напълнели значимо. Комбинирането на захар с мазнини също не се отразявало на теглото повече, отколкото само мазнините. Изследването опроверга и популярното твърдение, че недостигът на протеини стимулира приемането на по-голямо количество храна.", "date": "2018.07.26", "title": "Учени доказаха: От захарта не се пълнее"}
{"url": "http://standartnews.com/balgariya/kmetat_na_veliko_tranovo_remontite_v_stariya_grad_shte_priklyuchat_do_oktomvri-374086.html", "text": "От няколко години след всеки дъжд Велико Търново се превръща във Венеция. Причината – запушени шахти, некачествени ремонти и бездействие след подаването на сигнали, твърдят местните хора. Има проблемни участъци в града като Южния пътен възел, които се наводняват при валежи, но те са част и от третокласната пътна мрежа и за тях отговаря Агенция „Пътна инфраструктура\" (АПИ). Това обяви кметът на Велико Търново Даниел Панов в предаването „Тази сутрин\" на bTV. В момента текат ремонти в стария град – пренарежда се калдъръмената настилка.  Те ще приключат до края на септември, уточни кметът. Панов е и председател на Управителния съвет на Сдружението на общините. Той напомни, че от сдружението поискаха процент от приходите от тол таксите да бъдат предоставени на общините за ремонти на общинските пътища. В момента те получават само 50 млн. лв. субсидия от държавата, което е крайно недостатъчно, напомни кметът на Велико Търново.", "date": "2018.07.26", "title": "Кметът на Велико Тръново: Ремонтите в стария град ще приключат до октомври"}
{"url": "http://standartnews.com/balgariya/shturotii_na_plazha_nosyat_kup_infektsii-374072.html", "text": "Лятото, макар и доста по-хладно и валежно от обичайното, вече е в разгара си. Ниските температури и облаците не могат да стреснат много хора, които с нетърпение очакват да отидат на море или да си починат няколко дни край басейна. Сезонът и щуротиите във водата често предразполагат към неприятни инфекции при дамите, а понякога и при господата. Кои са те разказва пред clinica.bg доц. Красимира Жекова, началник на родилното отделение в УМБАЛ \"Света Анна\" – София. -------- Почти 75% от жените поне веднъж в живота си са имали някаква вагинална инфекция. През летния сезон обаче сериозно се повишава честотата им. Това е времето, в което страстите се разгарят. Хората често се отдават на ласки дори без предпазни средства, оправдавайки се че нищо не може да се случи след кратък любовен флирт. „В този сезон зачестяват възпалителните инфекции на влагалището. Много жени допускат грешки в личната си хигиена или забравят за основните правила за безопасен секс. За да не се стигне дотам, дори през лятната отпуска, когато всеки разпуска, не бива да се забравят презервативите. Избягвайте да носите мокър бански продължително време. Поддържайте много по-добра хигиена по време на менструация. Това са елементарни неща и всеки мисли, че ги знае, но доста често се пропускат. Здравето не бива да се пренебрегва за сметка на летните емоции\", съветва доц. Жекова. Освен мокрите бански и незащитеният секс, продължителното седене на едно място, обилното изпотяване, лошото бельо и дори обезкосмяването могат да са сред причините за възникването на подобни проблеми. През горещите летни дни тялото се изпотява, за да се охлади, а това включва и външния отвор на влагалището, а гъбичките най-добре се развиват в тъмна и влажна среда. Обездвижването, освен че допринася за появата на болки в долната част на гърба, увеличава риска от появата на инфекции, категорични са специалистите. Когато се добави и изкуственото синтетично бельо, положението става още по-тежко. Малко хора знаят, че копринените тъкани, макар и много красиви, задържат повече влага. Ето защо е най-добре да се носи бельо, което ще позволи на кожата да \"диша\" – като памук например. Честото му сменяне пък ще ви гарантира тази област да бъде суха, с което ще се намали и възможността за развитието на неприятни проблеми. Един от първите симптоми на всяко възпалително заболяване най-често е т.нар. бяло течение. „То се съпътства с дразнене и сърбеж по външните полови органи, болка при полов контакт. В днешно време лечението не е трудно, но зависи изцяло от това кога ще се диагностицира проблемът. Трябва да се открие и причинителят на инфекцията, да се изследва и половия партньор и след това да се съобрази начина на лечение. Има колеги, които пренебрегват изследването на партньора, но ако той остане нелекуван, то двамата ще си предават инфекцията като пинг-понг. Става порочен кръг\", обяснява лекарката. Доц. Жекова е категорична, че дори след приключване на лечението пациентките трябва да вземат мерки, за да възстановят нормалната влагалищна флора. „Това не винаги се прави, въпреки че има много добри препарати на пазара. А понякога именно нарушението на влагалищната флора може да доведе до хронифициране на проблема\", допълва още тя. Освен честите вагинални инфекции като кандидата, обаче лекарите се сблъскват и с една доста неприятна и дори опасна болест – хламидията. Хламидиалната инфекция се причинява от вътреклетъчен паразит наречен Chlamydia trachomatis (Хламидия трахоматис). Тя се предава по полов път и засяга както мъже, така и жени. За съжаление в много голям процент от случаите тя няма симптоми и трудно се открива. „Може да се появи засилено влагалищно течение, но не е задължително. Именно поради това заболяването е толкова коварно. То атакува маточната шийка и маточните тръби и може да бъде с тежки и непредвидими последствия\", предупреждава доц. Жекова. „Сред най-тежките усложнения е запушването на маточните тръби. В определени случай това може да доведе дори до стерилитет и тогава единственото решение за жените да забременеят е изкуствената репродукция. Ето защо хламидиалната инфекция трябва да се търси активно и да се диагностицира навреме особено при жените, които срещат трудности със забременяването, такива, при който има чести вагинални течения или пък партньорът им е с доказана инфекция. По правило заболяването трудно се поддава на лечение и изисква много търпение и усилия от страна както на лекаря, така и на пациента. В повечето случай това става с антибиотици, както и със средства, които да покачат имунитета\", допълва още лекарката.", "date": "2018.07.26", "title": "Щуротии на плажа носят куп инфекции"}
{"url": "http://standartnews.com/balgariya/otkriha_18godishno_otvlecheno_momiche_mazh_e_zadarzhan-374081.html", "text": "Откриха 18-годишно отвлечено момиче, задържан мъж, съобщават от Областната дирекция на МВР в Добрич. Около 14.00 часа във вторник в Добрич е била извършена проверка на 32-годишен мъж от града. При проверката е намерен канабис с тегло 15,2 грама. Извършена е и проверка на апартамент, обитаван от мъжа на ул. „Ал. Стамболийски\" в Добрич. В жилището са открити електронни везни и 0,5 грама амфетамин. В жилището е намерено и момиче на 18 години в неадекватно състояние. То е било държано против волята си. Момичето е откарано в добричката болница, а мъжът е арестуван за срок от 72 часа. Материалите по случая са докладвани в прокуратурата в Добрич. На мъжа са повдигнати обвинения. Работата по случая продължава.", "date": "2018.07.26", "title": "Откриха 18-годишно отвлечено момиче, мъж е задържан"}
{"url": "http://standartnews.com/balgariya/dnes_pak_dazhd_s_gramotevitsi_-374078.html", "text": "Преди обед в повечето места ще настъпи временно спиране на валежите и разкъсване на облачността до слънчево. След обяд и до полунощ отново на много места в страната ще има краткотрайни валежи и гръмотевици. В отделни райони валежите ще са интензивни, възможни са градушки. Ще духа до умерен, в Североизточна България - и временно силен, северозападен вятър. Максималните температури ще са между 24 и 29 градуса. В планините облачността ще е по-често значителна. На много места, главно в следобедните часове, ще има валежи и гръмотевична дейност. Ще духа до умерен северен вятър. Максималната температура на височина 1200 м ще достигне до 18 градуса, на 2000 м - около 12 градуса. По Черноморието облачността ще е предимно значителна и на много места, главно в следобедните часове, ще има краткотрайни валежи и гръмотевици. Ще духа до умерен, по северното крайбрежие - и временно силен, северозападен вятър. Максималните температури на въздуха ще са в интервал от 25 до 28 градуса. Температурата на морската вода е 25-26 градуса, вълнението на морето ще бъде 2-3 бала. В петък и в събота на места в страната, главно след обяд и до полунощ, ще има краткотрайни, в отделни райони - интензивни валежи, придружени и с гръмотевици, възможни са и градушки. Вероятността за значителни количества намалява, но все пак на изолирани места, главно в Северна България и Рило-Родопската област, са възможни локални краткотрайни извалявания до 20-25 л/кв.м. Преди обяд, главно в югоизточната половина от страната, ще има и слънчеви часове. Температурите слабо ще се повишат, но все пак ще се задържи сравнително хладно за периода, с преобладаващи максимални температури между 26 и 31 градуса.", "date": "2018.07.26", "title": "Днес пак дъжд с гръмотевици"}
{"url": "http://standartnews.com/balgariya/premierat_prie_na_sreshta_zamestnikshefa_na_rosatom-374092.html", "text": "Министър-председателят Бойко Борисов и първият заместник-генерален директор и директор на Блока за бизнес развитие и международен бизнес на държавната корпорация „Росатом\" Кирил Комаров отбелязаха успешното сътрудничество между българската и руската страна в изпълнението на проекта за удължаване живота на V и VI блок на АЕЦ „Козлодуй\". По думите на премиера Борисов продължаването срока на експлоатация на двата енергоблока на атомната ни централа е един от основните приоритети на правителството в областта на енергетиката. Запазването капацитета на ядрената енергетика ще гарантира сигурността на българската енергийна система. По време на срещата министър-председателят информира руската страна за решенията на Народното събрание и на Министерския съвет за възобновяване на дейностите по търсене на възможност за изграждане на АЕЦ „Белене\". Заложените от българска страна условия предвиждат изграждане на централата съвместно със стратегически инвеститор, на пазарен принцип и без предоставяне на държавна гаранция. „Приветстваме решението на българското правителство да възобнови проекта за АЕЦ Белене и ще се радваме да помогнем при неговото реализиране\", каза Кирил Комаров.", "date": "2018.07.26", "title": "Премиерът прие на среща заместник-шефа на Росатом"}
{"url": "http://standartnews.com/balgariya/darvo_padna_i_premaza_nyakolko_avtomobila_v_plovdiv-374087.html", "text": "Дърво падна и премаза няколко автомобила в пловдивския кв. „Христо Смирненски\" снощи. Инцидентът е станал малко след 20 ч. На снимки, изпратени от наш зрител в платформата „Аз, репортерът\" се вижда, че едната кола е смачкана напълно, а други две са с огънати ламарини и счупено стъкло. По думите на зрителя инцидентът е станал в близост до площадка, където всекидневно играят деца. За щастие няма пострадали хора. Според жителите е подаден сигнал в общината за опасното дърво още преди две седмици.", "date": "2018.07.26", "title": "Дърво падна и премаза няколко автомобила в Пловдив"}
{"url": "http://standartnews.com/balgariya/parlamentat_reshava_shte_poskapnat_li_okonchatelno_nagrevaemite_tsigari-374089.html", "text": "Ще поскъпнат ли окончателно нагреваемите цигари - това предстои да бъде решено днес в Народното събрание окончателно. Ако депутатите приемат окончателно предложените промени в закона за акциза, то очакванията са, че нагревните тютюневи изделия ще се увеличат от 5,5 лева на около 6 лева за кутия.", "date": "2018.07.26", "title": "ПАРЛАМЕНТЪТ РЕШАВА: Ще поскъпнат ли окончателно нагреваемите цигари?"}
{"url": "http://standartnews.com/balgariya/volya_spasi_siderov-374093.html", "text": "Веселин Марешки светкавично се намеси в скандал между Обединените патриоти, при който е пострадал лидерът на „Атака\" Волен Сидеров. Научавайки за бой в парламентарната стая на Обединените патриоти, зам.-председателят на Народното събрание Марешки веднага предотврати по-нататъшния скандал в малката коалиция и защити Сидеров. „Подобно поведение е крайно неприемливо и недопустимо в институция като Народното събрание. Ние от ВОЛЯ винаги бихме се притекли на помощ дори да бият някого на улицата. Още повече във висшата институция, каквато е парламентът\", коментира Марешки. \"ПГ на ВОЛЯ се разграничава от всякакви хулигански прояви в НС. Случилото се е поредното доказателство, че ВОЛЯ е различната партия в парламента и с присъствието си показа нов стил и морал в политиката. Скандалните отношения в ОП само потвърждават позицията на ВОЛЯ, че предизборните коалиции, събрани без принципи и общи идеи, трябва да бъдат забранени\", допълни лидерът на ВОЛЯ. Малко по-рано днес ВОЛЯ настоя ДАНС да проверява всеки проектозакон, внесен от ВМРО. \"Напоследък всички проблеми около проектозакони са свързани с предложения на партията на вицепремиера Каракачанов - ВМРО. Така стана с горивата, така стана и с промените в закона за приватизацията и следприватизационен контрол. Същото се получи и с лобисткото предложение на Каракачанов за връчване на орден „Стара планина\" на скандален бизнесмен, което и обществото, и медиите определиха като политическо самоубийство, базирано евентуално на корупционен интерес. Обикновено сред практични идеи и с привидно добри намерения, ВМРО вкарва спорни текстове, които обслужват някакви други интереси, само не и тези на народа\", заяви лидерът на ВОЛЯ и зам.-председател на НС Веселин Марешки. Затова от партията му излизат с предложение от есента всяка законодателна инициатива на ВМРО предварително да се проверява от ДАНС за обслужване на задкулисни интереси и лобиране в ущърб на българските граждани. „Една такава мярка още на ниво комисии би спестила загуба на парламентарно време и ще помогне много да се осветяват своевременно всички опити за прокарване на вредни и опасни за обществото законови поправки на ВМРО\", категоричен е Веселин Марешки.", "date": "2018.07.26", "title": "ВОЛЯ спаси Сидеров"}
{"url": "http://standartnews.com/balgariya/patrioti_se_sdarpaha_v_stayata_na_parlamentarnata_im_grupa-374096.html", "text": "До сериозен сблъсък стигнаха днес депутати от Обединените патриоти в сградата на Народното събрание, съобщи бТВ. Валентин Касабов от НФСБ се скарал с лидера на „Атака\" Волен Сидеров в стаята на парламентарната група. Сидеров обяви, че Касабов го е бутнал. „Изнервен е. Според мен се държи неадекватно. Вчера говори някакви несъстоятелни неща, че аз не съм председател на групата. Аз съм председател на групата и съм избран от цялата група, включително от него. Ако на него не му харесва, да напусне групата\", каза лидерът на „Атака\" по адрес на Валентин Касабов. Касабов пък нарече „измислици\" обвиненията на Сидеров, както и информацията, че ще напусне парламентарната група на Обединените патриоти. На помощ на Волен Сидеров се притече лидерът на „Воля\" Веселин Марешки. \"Чух, че бият Волен и идвам да го защитя. Няма да допуснем нападатели да го тормозят физически\", каза Марешки. От опозиционните партии коментираха, че Валентин Касабов е бивш боксьор и ако наистина беше ударил Сидеров, последствията щяха да са по-сериозни. Напрежение между НФСБ и „Атака\" в рамките на коалицията Обединени патриоти възникна покрай промените в Закона за приватизацията, на който президентът Румен Радев наложи вето. Лидерът на НФСБ и вицепремиер Валери Симеонов обяви, че промените в закона са лобистки и са в полза на един бизнесмен. Сидеров пък вчера присъства на заседанието на Министерския съвет и заплаши със съд Симеонов, както и с това, че ще го смени като вицепремиер. От НФСБ реагираха в парламента и обвиниха Сидеров, че не ръководи добре парламентарната група. След сблъсъка в парламента представители на Обединените патриоти се събраха на коалиционен съвет в сградата на Министерския съвет, където отиде Волен Сидеров. Той се обадил на премиера Бойко Борисов да се увери, че ще има коалиционен съвет и да попита дали вицепремиерът Симеонов ще му се извини.", "date": "2018.07.26", "title": "„Патриоти“ се сдърпаха в стаята на парламентарната им група"}
{"url": "http://standartnews.com/balgariya/_arest_i_obshtestvenopolezen_trud_za_futbolnite_huligani-374095.html", "text": "-  Агресията по футболните стадиони е основен „виновник\" за тези промени – случаите с пострадали непрекъснато се увеличават.  Засегнати са и фенове, и служители на реда. Спомнете си за полицайката Гергана Зашева, която бе ранена по време на вечното дерби ЦСКА СОФИЯ – Левски.  Една от най-важните и, надявам се, ефикасни мерки срещу футболните хулигани ще бъде задължението всеки, който идва на стадиона, да влиза само, ако носи личната си карта. По този начин органите ще възпират някой, който вече има ограничение да влиза на мачове, заради хулиганското си поведение. Разчитаме и на въвеждането на допълнителни изисквания за видео наблюдение. Клубовете ще бъдат задължени да инсталират камери на всички сектори на стадионите. Това е европейска практика и е доказала своята ефективност във времето. Увеличават се правомощията на ръководителя по сигурност и безопасност на спортното мероприятие. Принудителните административни мерки ще бъдат по-гъвкави и прилагането им ще ограничи присъствието на спортни мероприятия на лица с доказани хулигански прояви.  Ще бъдат разграничавани различните хипотези, които се определят като спортно хулиганство. Законът въвежда и фигурата на стюарда като част от мерките за опазване на реда. - Повече от половин година се работи върху изцяло нов Закон за опазване на обществения ред при провеждането на спортни мероприятия. Искахме спешните поправки да влязат в пленарна зала за второ четене до 20 юли, когато започна футболното първенство, но не стана. Въпреки това, парламентът ще ги разгледа преди лятната си ваканция – влизат днес. Така на практика до края на годината очакваме да се въведат още по-сериозни мерки, включително и поименните билети. Това изискване е част от спешните мерки, предвидени от настоящия закон, но сме заложили едногодишен отлагателен срок в преходните и заключителни разпоредби. Така клубовете ще имат възможност за тяхното поетапно въвеждане. -  Да, наистина УЕФА е поела такъв ангажимент. Очаква се правомощията на стюардите да се увеличат. Всъщност Европейският съюз ни задължава да въведем такава фигура. Те, например, ще могат да следят за поименното заемане на местата от посетителите, ще следят и за опазването на реда на спортното мероприятие.  А обучението ще стане реалност възможно най - скоро след окончателното приемане на закона.  Тази мярка е важна, защото доверието в стюарда ще се увеличи значително. Неговата роля е изключително важна и е разписана в Европейската конвенция за насилие и лошо поведение на зрителите при спортни прояви. -  Тази санкция остава валидна и е залегнала в текстовете. Наказанието се прилага от съответния районен съд. Може да се приложи и друга мярка - задържане в поделение на МВР.  Налагането на принудителните административни мерки за посещаване на спортни мероприятия у нас и в чужбина също е в правомощията на съда. Но всяко районно управление на МВР има вече правомощията да наложи такава мярка като забрана за посещение на спортно мероприятие за определено време, без да се чака решение на съответния районен съдия. -  С колегите от групата обсъждаме някои допълнителни идеи, които ще засилят мерките срещу проявите на хулиганство. Ние от ВОЛЯ старателно се вглеждаме в добрите практики, дали резултат по стадионите в Европа. Няма нужда да откриваме топлата вода. Законодателството в страни като Англия и Испания, например, е успяло да снижи до минимум подобни прояви и да превърне ходенето на мачове в удоволствие и развлечение за цялото семейство. Така, както трябва да бъде. Просто трябва да видим кои идеи са работещи и да ги приложим и ние.", "date": "2018.07.26", "title": "Арест и общественополезен труд за футболните хулигани"}
