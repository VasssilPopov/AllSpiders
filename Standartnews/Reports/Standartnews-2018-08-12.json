{"url": "http://standartnews.com/sport/mirela_demireva_sas_srebro_na_evropeyskoto_ivet_lalova_e_na_final_na_200_m-374660.html", "text": "Мирела Демирева спечели среброто в скока на височина и изравни личното си постижение от 200 сантиметра. Така скачачката ни донесе първия медал за България от Европейското първенство по лека атлетика в Берлин. Демирева завърши втора с изравнен личен рекорд за сезона от 2.00 метра. Тя преодоля тази височина от третия опит, след което направи три фаула на 2.04 метра. Демирева, която е олимпийска вицешампионка от Рио 2016, защити сребърното си отличие от континенталния шампионат в Амстердам 2016 и донесе първи медал за България от първенството в Берлин. Междувременно най-добрата българска спринтьорка Ивет Лалова се класира на финала на 200 метра за жени на Европейското първенство по лека атлетика в Берлин. Лалова, която е европейска вицешампионка на 100 и на 200 метра от Амстердам 2016, се класира втора в първа полуфинала серия с 22.65 секунди. Пред българката завърши само европейската шампионка на 100 метра от Берлин 2018 и защитаваща титлата си на 200 метра от Амстердам 2016 Дина Ашър-Смит (Великобритания) с 22.33 секунди. Другата българка Инна Ефтимова отпадна на полуфиналите. Балканската шампионка за 2018 години завърши седма в трета серия с 23.62 секунди. Втора полуфинална серия спечели двукратната световна шампионка на 200 метра Дафне Схипърс от Холандия с 22.69 секунди. Времето на Ивет Лалова е трето на полуфиналите, а Ефтимова остана 21-а от 23 спринтьорки. Финалът на 200 метра при жените е тази вечер от 21.45 часа.", "date": "2018.08.11", "title": "Мирела Демирева със сребро на европейското, Ивет Лалова е на финал на 200 м"}
{"url": "http://standartnews.com/mneniya/mirela_sledvashtiya_pat_shte_uspeya-374679.html", "text": "Щастлива съм, разбира се. Медалът си е медал, а и двата метра са си два метра. Скачах за първо място, разбира се. Този път не успях, но следващия знам, че ще успея. Умишлено. Знаех, че няма шанс да стана първа с височини под 2 метра. В един момент височини като 196 и 198 см не ми носят абсолютно нищо, защото ме интересува първо място и всичко след него няма никакво значение за мен. Съжалявам, че съм докарала феновете до инфаркт (смее се). Надявам се сега радостта да е още по-голяма, заради тази ситуация. Разбира се, тренирам психиката си. Нашата основна цел са игрите в Токио след 2 години и всяко едно състезание ми е изключително важно за Олимпиадата. В никакъв случай. Знаех, че или взимам медал, или не. Дори не знаех на коя позиция съм за момента – някъде назад. Не бях спокойна, но бях много развълнувана. Много обичам да скачам на височини от 2 метра и 2 метра плюс. В крайна сметка реших – всичко или нищо. Беше ми адски кеф да скачам на 204 см, особено борейки се за първото място. Знам, че мога да ги скоча, знам какво ми липсва. Липсва ми още малко работа в техническо отношение, бих казала в последния стадий да финализирам скока си и повече опити над 2 м – това ми трябва. И днес бях готова за 204 см. Никога не знаеш, дори да улучиш опит, то си важи - минеш ли над летвата, минаваш над летвата. Знам, че мога да скачам много. Трябва ми още малко време, но имам търпението. Имам волята и желанието и не виждам какво може да ме спре. О, не помня. Нещо свързано с техниката, със сигурност. Той ми дава само комплименти относно скока. Супер готино е да скачаш на Олимпийски стадион, защото мащабите са огромни. Публиката канти, наистина настроението е страхотно. А и тук хората уважават абсолютно всички атлети, което наистина показва какво донася спортът – той обединява и донася положителни емоции. Винаги е приятно да видим българска публика. Да усетиш, че някой уважава труда ти. А и винаги, когато видиш трибагреника, нещо ти трепва. Имам още две състезания. Едното е в Еберщад – турнир само за скок на височина, и финалът на Диамантената лига. И после се прибирам в България.", "date": "2018.08.11", "title": "Мирела: Следващия път ще успея"}
{"url": "http://standartnews.com/lyubopitno/v_choveshkiya_mozak_ima_tsentar_na_pesimizma-374661.html", "text": "Изследователи от Масачузетския технологичен институт идентифицираха зона на главния мозък, отговаряща за реакциите, свързани с чувството за тревожност и депресия, пише сп. Neuron, цитирано от БТА. При определени условия този участък може да формира супердепресия, която е невъзможно да бъде лекувана с помощта на медикаменти. Американските учени считат, че съществува възможност и за обратна реакция. \"Изключването\" или потискането на активността на \"депресивната зона\" може значително да подобри настроението на човека и той да стане по-невъзприемчив към външните фактори, които предизвикват труднолечимите психически разстройства. Изследователите считат, че активността на ивичестото тяло в мозъка може да влияе на централната нервна система. Опити с примати показаха взаимовръзката между частите на главния мозък при развитието на сложните разстройства на психиката. Сега учените тепърва ще изясняват как правилно трябва да се стимулират определени участъци, за да работи мозъкът в \"позитивен ключ\".", "date": "2018.08.11", "title": "В човешкия мозък има център на песимизма"}
{"url": "http://standartnews.com/lyubopitno/sunheart_shte_predstavi_novo_parche_na_grand_glamour_show-374669.html", "text": "Поп изпълнителката Sunheart ще представи току-що излезлия си летен хит \"Няма драма\" на най-бляскавия моден спектакъл лятото Grand Glamour Show. Певицата, която привлича с уникалния си тембър и нестандартна визия, е една от изпълнителките, които ще накарат гостите да потанцуват на кораба Il Siciliano на Марина Диневи в събота - 11.08 от 16:30 часа. Другата е Весела Нейнски, която ще влезе и в ролята на водеща на събитието. Оперната прима, която в момента се изявява в Черешката на тортата, ще открадне няколко гурме тънкости от готвача на Дани де Вито - Стефано Стека, който ще посреща гостите с кулинарни изкушения. Grand Glamour Show събира топ модели и носителки натитли за красота от България, Сърбия, Англия, Русия и Украйна. Това е най-престижното модно събитие лятото. За дефилето ще бъдат подбрани само 6 модни къщи и дизайнери, достойни да бъдат показани пред отбраната публика - Поля Кинова за Палома фешън, фолклорните облекла на Елена Христова, дизайнерката Петя Джофра, Лилиан Едуардс, гръцкият бранд Шугър Фрий и диамантеният гигант Гото.", "date": "2018.08.11", "title": "Sunheart ще представи ново парче на Grand Glamour Show"}
{"url": "http://standartnews.com/biznes/300_mln_leva_dopalnitelno_poiskali_obshtinite_ot_nachaloto_2018_g-374674.html", "text": "300 млн. лева допълнителни средства за общините са поискали местните власти от началото на годината до 10 август. Това се казва в справка, направена специално за БНР от министерството на финансите. От ведомството допълват в информацията за националното радио, че към момента са удовлетворени около 30% от исканията. Средно на глава от населението предоставените средства са 12 лева. Предоставените допълнителни средства на общините в Северна България са за 18 лева на човек, а в Южна - за девет лева, показват данните на финансовото министерство. Заради по-слабото икономическо развитие на северната част от страната, около 40% от исканията на общините са удовлетворени там. За сравнение - в Южна България засега местните администрации са получили 20% от поисканите допълнителни трансфери, като разликата се обяснява с \"по-добрия приходен капацитет на общините в тази част от страната\". От финансовото министерство подчертават, че с постановлението на Министерския съвет се отпускат 87 млн. лева за общинските администрации. Останалите 24 милиона от предвидените в постановлението общо 111 млн. лева са предназначени за София и Пловдив, но те са предварително разчетени в централния бюджет. Разликата е, че за останалите общини се дават пари, които са спестени или са пренасочени - от разходи, за които се очаква да не бъдат направени, въпреки че има предвидени средства.", "date": "2018.08.11", "title": "300 млн. лева допълнително поискали общините от началото 2018 г."}
{"url": "http://standartnews.com/balgariya/premierat_pozdravi_voennomorskite_sili_za_praznika_im-374680.html", "text": "Силен е този политик, който върне живи и здрави войниците и не ги вкарва във война. Добра война няма, има герои – да си ги запазим живи и здрави. Това каза министър-председателят Бойко Борисов, който участва в тържественото събрание по случай 139-годишнината от създаването на Военноморските сили на Република България във Варна. Той посочи, че международната обстановка е много сложна и призова политиците на всички нива да работят за недопускането на военни действия в Черноморския регион. \"Дунава и Черно море стават зона на изключителен конфликт и много усилия трябва да полагаме българските политици на всички нива, да не се допуснат в Черно море военни действия. Подготвени сме, но ролята на тази подготовка е да бъде възпирана възможността за конфликт. Ще използваме цялата си дипломация и енергия да ги запазим и само да участваме в учения\", каза министър-председателят Борисов. Премиерът подчерта, че страната ни е горда с Военноморските ни сили и с всички, които служат в Българската армия. Той отбеляза отличното представяне на българските военни в мащабните учения с международно участие и в съюзническите операции. \"Провеждат се международни учения, които се поверяват в ръцете на български офицери и те се справят повече от прекрасно\", заяви Борисов. В тържественото събрание участваха командирът на Военноморските сили контраадмирал Митко Петев и началникът на отбраната генерал-лейтенант Андрей Боцев.", "date": "2018.08.11", "title": "Премиерът поздрави военноморските сили за празника им"}
{"url": "http://standartnews.com/svyat/yuar_shte_sakrati_30_000_darzhavni_sluzhiteli-374672.html", "text": "Властите на Република Южна Африка възнамеряват да съкратят 30 000 души за три години с цел икономии на средства, съобщи в. \"Мейл енд гардиън\". Изданието се позовава на правителствени източници. С уволнението на толкова държавни служители администрацията на президента Сирил Рамапоса планира да икономиса 20 млрд ранда (около 1,4 милиарда долара). Встъпвайки в длъжност този февруари, Рамапоса обеща да извърши реформа на държавния апарат, за чието издържане по думите му се хвърлят твърде много средства, уточняват БГНЕС и ТАСС. Броят на министерствата ще бъде намален от сегашните 36 до 18-24.", "date": "2018.08.11", "title": "ЮАР ще съкрати 30 000 държавни служители"}
{"url": "http://standartnews.com/svyat/v_ispaniya_ovladyaha_golemiya_gorski_pozhar_v_rayona_na_valensiya-374664.html", "text": "Горски пожар в Испания, който от понеделник унищожи над 3200 хектара площи и наложи евакуирането на 3000 души, бе овладян. Tова съобщиха службите за спешно реагиране на Валенсия, цитирани от Франс прес. \"Пожарът е овладян\", съобщиха спешните служби в „Туитър\" няколко часа след като обявиха подобряване на метеорологичните условия благодарение на дъжда. Горският пожар избухна в понеделник заради мълния. В гасенето му се включиха стотици пожарникари и близо 30 летателни апарата. Заради близостта му до населени места пожарът принуди 3000 души да напуснат домовете си. Повечето от тях вече са се завърнали.", "date": "2018.08.11", "title": "В Испания овладяха големия горски пожар в района на Валенсия"}
{"url": "http://standartnews.com/svyat/hilyadi_rumantsi_protestiraha_v_bukuresht_sreshtu_sotsialisticheskoto_pravitelstvo-374662.html", "text": "Хиляди румънци от страната и от чужбина се мобилизираха вчера, за да участват в митинг в Букурещ, призовавайки за оставка на лявото правителство, недоволни от решенията на социалдемократите по отношение на правосъдните закони и наказателните кодекси, от отстраняването на ръководителката на антикорупционната агенция и от факта, че лидерът на социалдемократите Ливиу Драгня ръководи Камарата на депутатите, въпреки, че е осъден на затвор за корупция, съобщава телевизия Дижи24. Според телевизията на Площада на победата, който се превърна в традиционно място за анитиправителствени протести в последно време, снощи са се събрали най-малко 12 000 души. Те развяваха румънски флагове и знамена на Европейския съюз и скандират \"Правосъдие, а не корупция\", \"Оставка\", \"Засрамете се\", \"Няма да се откажем\" и носеха плакати с надписи \"Без осъдени на държавни длъжности!\", \"СДП не е лява политическа партия, СДП е организирана престъпна група\". Развяваха се също знамената на Канада, Великобритания, Дания, Италия, Испания. Много от протестиращите носеха тениски с надпис \"#Без осъдени\", присъединявайки се към кампанията за забрана на достъпа на осъдени лица до държавни постове. Протестът, на който според първоначалните планове се очакваше да присъстват 1 милион души, предизвика разногласия в последно време и остана без официални организатори, след като Федерацията на румънците зад граница не се споразумя с кметството на Букурещ, пише в. \"Гъндул\". Дни преди митинга лице, което се обяви за организатор на протеста, отправи призиви за насилие, ако жандармеристите се опитат да потушат демонстрацията. Властите му наложиха съдебен контрол и забрана да участва в проявата. Както органите на реда, така и румънците, които заявиха участието си в социалните мрежи, призоваха за мирна демонстрация. Протестът започна с кратки сблъсъци, след като група демонстранти се опитаха да пробият полицейския кордон, ограждащ правителствената сграда, а други протестиращи блокираха движението по два от големите булеварди. Жандармерията отрече медийните информации, че е използвала сълзотворен газ, и уточни, че става дума за лютив спрей. \"Ситуацията е напрегната (...) Не бихме искали да се стига до инциденти, до конфронтации\", заяви говорителят на жандармерията в Букурещ Джорджиан Енаке, цитиран от в. \"Ромъния либера\". \"Нашата роля е да пазим тези, които не участват в тези демонстрации, да могат да се движат в столицата\", добави той. Телевизия Диджи24 съобщава, че жандармерията е докарала водно оръдие на Площада на победата. Общо 36 души, включително двама жанрамеристи, са поискали лекарска помощ. Най-малко двама души са били отведени в полицията -  мъж на около 40 години, който нарушавал обществения ред, и още едно лице, което носело в себе спрей за графити. Румънци, живеещи в чужбина, започнаха да пристигат в страната през последните дни, за да се включат в планирания митинг с искане за оставка на лявото правителство на Социалдемократическата партия и Алианса на либералите и демократите и предсрочни избори. Колоните от автомобили, развяващи румънски знамена и носещи антиправителствени плакати, бяха приветствани от жителите на западната част на страната. Асошиейтед прес напомня, че откакто Социалдемократическата партия спечели изборите през 2016 г. румънците редовно протестират срещу опитите на правителството да прокара нови закони, които според критиците ще отслабят антикорупционната борба. Лидерът на партията Ливиу Драгня беше осъден на три години и половина затвор на първа инстанция по дело за подстрекаване към злоупотреба със служебно положение по дело за фиктивни назначения. Той обжалва присъдата.", "date": "2018.08.11", "title": "Хиляди румънци протестираха в Букурещ срещу социалистическото правителство"}
{"url": "http://standartnews.com/balgariya/mladi_moryatsi_vav_varna_poluchiha_diplomi_za_zavarsheno_visshe_obrazovanie-374678.html", "text": "Успех в кариерата и изключителни възможности за развитие пожела заместник-министърът на отбраната Анатолий Великов на студентите от „Випуск 2018\" на Висшето военноморско училище „Никола Йонков Вапцаров\" в гр. Варна. Тържествената церемония за връчване на дипломите на младите висшисти се състоя днес, 11 август, в Зала 1 на Фестивалния и конгресен център-Варна. На нея присъстваха командирът на Военноморските сили контраадмирал Митко Петев, командно-преподавателският състав на ВВМУ, близки и роднини на випускниците. „Днес е вашият голям паметен ден, за който мотивирано сте се готвили. Сигурен съм, че със заслужена гордост завършвате Висшето военноморско училище\", каза в обръщението си към студентите заместник-министър Величков. Той посочи, че основанията за тази гордост са образователната традиция, създадена през 137-годишната история с неуморния труд на преподавателския състав, постоянният ракурс към модерните тенденции и практики в морското дело, които успешно те претворяват и прилагат в обучението. Заместник-министърът на отбраната припомни, че дипломите от Висшето военноморско училище са с голямо международно признание и авторитет, а неговите възпитаници са търсени специалисти в известни морски държави като Великобритания, Германия, САЩ, Япония и др. „Знанията и опитът, които сте придобили, утре ще бъдат оценени от вашите работодатели и със сигурност ще впишете имената си във фирмената история на много известни компании, но не забравяйте, че сте българи, защото този, който съумее да съчетае професионализма, амбицията и мотивацията  в работата си с обичта към Отечеството, неговото име ще бъде записано в аналите на българската история\", заяви заместник-министър Анатолий Величков пред випускниците на Морското училище. Днес своите дипломи за завършена образователно-квалификационна степен „бакалавър\" получиха 280 студенти по специалностите: „Корабоводене\", „Експлоатация на флота и пристанищата\", „Мениджмънт на водния транспорт\", „Корабни машини и механизми\", „Електрообзавеждане на кораба\", „Корабна радиоелектроника\", „Технология и управление на флота и пристанищата\" и „Технология на кораборемонта\". Дипломи получиха и 46 студенти от магистърските програми по специалностите: „Логистика\", „Корабоводене\", „Мениджмънт на водния транспорт\", „Управление на пристанищата\", „Информационни и комуникационни технологии в морската индустрия\", „Корабни машини и механизми\" и „Електрообзавеждане на кораба\". За първи път в историята на Морското училище двама студенти са първенци на випуска. Кристиян Пенев и Павел Желев завършват бакалавърската програма по специалност „Корабоводене\" с пълно отличие. Те бяха наградени от заместник-министъра на отбраната Анатолий Величков със знак на Министерството на отбраната. „Този ден завинаги ще остане в спомените на 326-те студенти, които направиха една от най-важните крачки в живота си. Пред развълнуваните погледи на приятели и роднини те написаха една глава от житейския си път, за да започнат нова\", отбеляза в словото си командирът на Военноморските сили контраадмирал Митко Петев и пожела от името на военните моряци попътен вятър на дипломираните студенти.", "date": "2018.08.11", "title": "Млади моряци във Варна получиха дипломи за завършено висше образование"}
{"url": "http://standartnews.com/balgariya/sotsialistite_iskat_prokuraturata_da_proveri_porachkata_za_chumni_preparati-374677.html", "text": "Прокуратурата да се самосезира и да провери дейността на БАБХ, включително какви и как са били обявявани обществени поръчки през последните години, каза днес във Варна народният представител от ПГ \"БСП за България\" Кристиан Вигени. По думите му, ако това не стане до няколко дни, ще бъде внесен нарочен сигнал, за да бъдат задействани прокурорите. Случващото се през последните седмици потвърждава позицията на БСП, че земеделският министър Румен Порожанов трябва да подаде оставка, посочи депутатът. Той допълни, че някой трябва да понесе политическа отговорност заради прекратяването на конкурса за избор на фирма за доставки на препарати за диагностика на чумата по дребните преживни животни. Депутатът от левицата настоя освен министър Порожанов и премиерът Бойко Борисов да поеме политическа отговорност. Решението за спирането на поръчката беше взето след породилите се в обществеността съмнения, че фирмата, притежаваща необходимите права да дистрибутира препаратите няма опит в тази търговия и е създадена много скоро преди обявяването на поръчката. Депутатът каза още, че през следващия политически сезон в парламента трябва да бъдат взети мерки за отстраняване на пропуските в законодателството, защото сега няма контрол върху дейността на БАБХ.", "date": "2018.08.11", "title": "Социалистите искат прокуратурата да провери поръчката за чумни препарати"}
{"url": "http://standartnews.com/svyat/oon_iska_razsledvane_na_ubiystvoto_na_detsa_v_yemen-374665.html", "text": "Съветът за сигурност на ООН се обяви за достоверно и прозрачно разследване на авиоудара в йеменската провинция Саада, при който загинаха около 50 души, повече от които деца. Това заяви постоянната представителка на Великобритания в Съвета Карен Пиърс, която председателства тази институция на ООН през август, предаде БГНЕС. По думите й Съветът за сигурност призовава страните в конфликта да изпълняват задълженията си по международното хуманитарно право и да действат в рамките на резолюция 2216 за Йемен. В четвъртък саудитската коалиция нанесе въздушен удар срещу автобус в северната йеменска провинция Саада. Загинаха 50 души, ранени бяха 77. Международният комитет на Червения кръст съобщи, че от удара са загинали 29 деца под 15-годишна възраст, още 30 деца са били ранени.", "date": "2018.08.11", "title": "ООН иска разследване на убийството на деца в Йемен"}
{"url": "http://standartnews.com/svyat/neveroyatno_no_fakt_pyasakat_v_sveta_se_izcherpva_ekolozi_biyat_trevoga-374666.html", "text": "Това е небостъргач, чиято повърхност лъщи от огряващите я лъчи на пустинното слънце: \"Бурдж Халифа\" в Дубай, е най-високата сграда в света, 828 м.  Но това не е единственото нещо, по което той държи първенството: за построяването му са използвани огромни количества бетон, 330 000 куб. м - а една от основните съставки на бетона е пясъкът. Наоколо в небето продължават да се извисяват строителни кранове, тъй като в момента в строеж са още небостъргачи. Строителството процъфтява не само в Обединените арабски емирства, но и по цялата планета. Търсенето на пясък и чакъл толкова драстично се е увеличило, че някои експерти дори бият тревога, че пясъкът скоро може да стане кът и даже да изчезне напълно. Това стана в буквалния смисъл в Ямайка, където през 2008 г. дългият 400 м плаж в Корал Спринг изчезнал за една нощ. Крадците по някакъв начин са успели да си тръгнат с пясък, който като количество може да се натовари на 500 камиона. Виновниците така и не били открити. Предполагаше се, че пясъкът е бил използван за укрепването на някой друг плаж или е отишъл в строителната индустрия. При всички случаи това е била доходоносна кражба; търсенето на пясък е като това на златото. Рио де Жанейро, Бразилия  плът, Бразилските жени са известни с красотата си. Изберете си плаж и гледайте жени по монокини цял ден. Вечерта посетете някой от многобройните клубове, а след това се преместете в един от законните публични домове, предлагащи богато меню от услуги. \"Пясъкът е основата на съвременното общество\", каза ученият от Германския център за интегрирани изследвания на биоразнообразието Аурора Торес. Според нея повечето хора не са наясно със \"задаващата се трагедия\", защото пясъкът става все по-малко. \"Макар и обществеността като цяло все още да е в неведение, екологичните и човешки измерения на последиците от добива на пясък предизвикват внимание, а през последните години темата привлече интереса на международни организации като службата на ООН за защита на околната среда ЮНЕП\", каза Торес. Междувременно кварцовите зърна станаха най-потребяваният природен ресурс в света след водата. Пясъкът е застъпен не само в сградите и може да бъде намерен практически навсякъде - от стъклото до асфалта, от козметични продукти до паста за зъби, от микрочипове до дисплеи на смартфони и от автомобилите до самолетите. Извличаният от пясъка силициев диоксид намира приложение и във винопроизводството, както и в много хранителни продукти. На пръв поглед изглежда, при толкова много пустини по света, че има предостатъчно пясък. Но има един проблем: пустинният пясък не е подходящ за бетон. Вятърът е направил зрънцата му толкова гладки и закръглени, че те нямат нужните груби ръбчета, за да се слепват помежду си. Това значи, че всичкият пясък в пустинята е непотребен за шейховете при мегапроектите им в Дубай и Абу Даби. За \"Бурдж Халифа\" например трябвало да бъдат внасяни големи количества пясък от Австралия. Където пустинята Намиб среща океана, Намиб е пустиня, разположена в дълга тясна ивица по Атлантическото крайбрежие на Южна Африка. Образувана от Бенгелското Атлантическо течение. Само тук можете да видите тази зрелищна гледка, където кехлибарено-жълтите дюни граничат с ръба на тъмносиния океан. Студените води се плискат срещу пясъците и създават един сюрреалистичен пейзаж, който се простира на стотици километри. За да бъде добит пясък, огромни плаващи багери дълбаят океанското дъно, както и езера и реки, често пъти с опустошителни последици за чувствителни екосистеми. Речни корита са понижават, крайбрежни зони ерозират, растителен свят в океаните се унищожава, а цели острови изчезват. Често пъти се заличават и защитни механизми, които пазят срещу бури и цунами. Междувременно в ход е търсене на заместители на пясъка. Казват, че рециклирането на строителни материали и изследователските опити за превръщане на пустинния пясък в годен за употреба са обещаващи. Но проблемът е сложен, с много измерения, и все още е сравнително нов. \"Да се намерят алтернативи на пясъка е трудно. Пясъкът е особен материал, защото в исторически план е бил изобилен и евтин\", отбелязва Аурора Торес. \"Все още никой не е намерил решение, което да може да задоволи огромното търсене\", добави тя.", "date": "2018.08.11", "title": "Невероятно, но факт: Пясъкът в света се изчерпва, еколози бият тревога"}
{"url": "http://standartnews.com/svyat/kuba_obyavi_che_posreshta_vse_poveche_turisti-374668.html", "text": "Броят на туристите, които посещават Куба, бележи покачване въпреки \"кампаниите\" на САЩ да ограничат най-големия икономически сектор на острова, обявиха кубинските власти, цитирани от Франс прес. От 1 януари до 9 август Куба е посетена от 3 милиона туристи, а прогнозите за цялата 2018 г. са за 5 милиона посетители спрямо 4,5 милиона през 2017 г. Този резултат е постигнат \"въпреки организираните и ръководени от правителството на САЩ кампании за намаляване на потока от американски посетители в нашата страна\", се казва в изявление на министерството на туризма. Куба привлича всяка година милиони туристи с плажовете си, колониалния чар на градовете си, красотата на природните си обекти, но и със сигурността, с която се ползват туристите на острова. От края на септември обаче тази репутация е атакувана от САЩ, които призовават гражданите си да избягват посещения в Куба. През 2017 г. Куба е посетена от 619 523 американци, което е над тройно повече от 2016 г. Освен предупрежденията, които отправя към американците администрацията на Тръмп, хотелиерството на острова пострада и от урагана \"Ирма\" в началото на септември.", "date": "2018.08.11", "title": "Куба обяви, че посреща все повече туристи"}
{"url": "http://standartnews.com/svyat/edin_zagina_pri_eksploziya_v_britanski_voenen_zavod_do_solsbari-374670.html", "text": "Един човек загина при експлозия в завод за военно оборудване близо до Солсбъри в Англия, съобщи британската фирма „Кемринг груп\", цитирана от Ройтерс. При експлозията в завода „Кемринг Каунтърмежърс\" има и един ранен, който е приет в болница, съобщи фирмата в „Туитър\". Обектът е евакуиран, а ситуацията е под контрол. Води се разследване на причината за експлозията. В завода се произвежда оборудване за защита на военни кораби и самолети от нападения.", "date": "2018.08.11", "title": "Един загина при експлозия в британски военен завод до Солсбъри"}
{"url": "http://standartnews.com/balgariya/bez_promeni_v_marshruti_na_gradskiya_transport_pri_remontite_na_bul_arsenalski_i_balgariya-374676.html", "text": "Няма да се променя маршрутът на градския транспорт при ремонтите на булевардите „Арсеналски\" и „България\", но са възможни закъснения, съобщи пред журналисти заместник-кметът на Столична община по направление „Транспорт\" Евгени Крусевл Днес той инспектира ремонта на кръстовището при Ректората на Софийския университет. Във връзка с ремонтите по бул. „Арсеналски\", бул. „България\" и около паметника Левски, заместник-кметът поясни, че тези три фронта са последната вълна от започващи ремонти в столицата. „От утре (12 август 2018) се затваря бул. „България\" в участъка между бул. „Иван Гешов\" и бул. „Гоце Делчев\" в платното в посока Бояна. Успоредно с това тръгва трамвайна линия № 7. Днес вече правят последни проби и изпитания с трамвайни мотриси по новото трасе. Резултатите показват, че всичко е наред, така че от утре трамваят тръгва и затваряме пътните платна. Очакваме за около две седмици строителите да се справят с платното в посока Бояна. Това зависи от метеорологичните условия. Ако те са благоприятни, съответно да се справят в срок и да се прецени дали да се прави платното в посока центъра\", каза Крусев. По думите му от понеделник (13 август 2018 г.) започва ремонтът на бул. „Арсеналски\". Крусев уточни, че там движението няма да се спира, а ще бъде отклонявано в едното или в другото платно. По отношение на ремонта около паметника Левски, Крусев уточни, че от понеделник започва работа по самия булевард. „Той ще се изпълнява поетапно. Първо ще се работи по платното, което е в посока към паметника на Апостола. Съответно движението ще бъде двупосочно в другото платно, след което ще се обърне тази организация. Предполагам, че в средата на септември е възможно да го затворим за един ден\", допълни Крусев. Няма вариант кръстовището при Ректората на Софийския университет да не е отворено за движение в понеделник сутринта, каза Крусев. Той поясни, че графикът е направен при максимална мобилизация в неделя вечерта всичко да е готово, така че в понеделник кръстовището да работи нормално. По думите му изпълнението на графика се обуславя от хубавото време. „Тук ремонт не е правен от около 20 години. Вече кръстовището е затворено 12-ти час. За тези 12 часа строителите са премахнали изцяло старата настилка. На места излезе по-слаба основа на самото кръстовище, така че там се фрезова допълнително. Очакваме до два часа да започне асфалтиране\", каза Крусев и поясни, че това ще се случи на три пласта. „За утре ще остане износващият финален пласт асфалт, плюс маркировката\", каза заместник-кметът.", "date": "2018.08.11", "title": "Без промени в маршрути на градския транспорт при ремонтите на бул. Арсеналски и България"}
{"url": "http://standartnews.com/balgariya/kadri_ot_vazduha_helikopter_sledi_za_narushiteli_na_patya-374671.html", "text": "Продължават масовите проверки по пътищата у нас по земя и въздух на основните пътища в страната. За по-малко от 24 часа КАТ регистрира над 600 нарушения. Тежки инциденти не са регистрирани, констатиран е един случай на управление на МПС в аварийната лента на магистралата и случай, при който чуждeнец е пътувал без регистрационни табели. В проверката  се включи и вертолет на ГДГП, който следеше за спазването на правилата за движение от въздуха и агресивни шофьори. Паралелно са извършени и проверки за употреба на алкохол, наркотични вещества и правилно превозване на огнестрелно оръжие. В рамките на операцията служителите на реда са установили 15 лица от криминалния контингент.", "date": "2018.08.11", "title": "Кадри от въздуха: Хеликоптер следи за нарушители на пътя"}
{"url": "http://standartnews.com/balgariya/izpisali_bencho_benchev_ot_bolnitsata_prokuraturata_go_chaka-374675.html", "text": "Бенчо Бенчев е бил изписан вчера от болница. Заместник-председателят на общинския съвет в Бургас е бил на силни лекарства заради паркинсон и е излязъл от сърдечна аритмия, съобщи БГНЕС, позовавайки се на свои източници. На 8 август следствието в Бургас го призова да се яви, за да бъде обвинен в лично укривателство. Районна прокуратура в града е образувала досъдебно производство за това, че в периода от 2 август до 5 август 2018 г. в Истанбул е било „спомогнато на лице, извършило престъпление, да бъде осуетено спрямо него наказателното преследване, без да е имало споразумение с това лице, преди да е извършило самото престъпление\" (чл. 294, ал. 1 от НК). Разследването е срещу Бенчо Бенчев за това, че е спомогнал Димитър Желязков да избегне наказателното преследване. Общинарят e платил хотела в Истанбул, където бяха арестувани хора от групата на Митьо Очите, сред които самият Бенчев и бившият депутат от ДПС Несрин Узун. Също така стана ясно, че с кола на фирмата на зам.-шефа на Общинския  съвет в Бургас, Митьо Очите е влязъл в Турция от Гърция. Очаква се следващата седмица Бенчев да се яви пред разследващите, за да бъде обвинен. Вчера от прокуратурата съобщиха, че са възложили на Националната агенция за приходите (НАП) и МВР да извършат проверка на охранителната фирма „Аркус-сигурност Бургас\" и участието в нея на Димитър Желязков-Митьо Очите, както и да се установи свързаните с фирмата лица. Бенчо Бенчев е съдружник в това дружество. Според управителя на „Аркус секюрити\" Иван Владимиров, Димитър Желязков бил на трудов договор от 2015 г., а основната му задача била да набира клиенти.", "date": "2018.08.11", "title": "Изписали Бенчо Бенчев от болницата, прокуратурата го чака"}
{"url": "http://standartnews.com/balgariya/mesets_sled_poroynite_dazhdove_otmeniha_bedstvenoto_polozhenie_v_miziya_hayredin_i_borovan-374667.html", "text": "Отмениха бедственото положение във врачанските общини - Мизия, Хайредин и Борован. То продължи месец и беше обявено след поройните дъждове, съобщава БНР. Щетите в Мизия все още не са напълно възстановени - извозват се кални наноси и се извършват дейности по изцяло новото изграждане на трите напълно разрушени улици. Общият размер на щетите е близо 2 млн. лева. Продължава укрепването на приливника на язовир \"Рогозен 1\" в община Хайредин. Предстои пълно източване на водоемите от каскадата, която е част от язовира, за да се завършат строителните дейности.", "date": "2018.08.11", "title": "Месец след поройните дъждове: Отмениха бедственото положение в Мизия, Хайредин и Борован"}
{"url": "http://standartnews.com/balgariya/mvr_razdava_listovki_na_chuzhdentsi_vlizashti_prez_granitsata-374673.html", "text": "От днес по граничните контролно-пропускателни пунктове започна раздаването на листовки на влизащите у нас транзитно преминаващи чужди граждани и туристи. В тях се съдържа информация за най-важните и нови моменти от Закона за движението по пътищата, кои разпоредби в никакъв случай да не се пренебрегват и възможните санкции, ако бъдат нарушени. Листовките са отпечатани на 4 езика – български, английски, немски и турски. Те са предназначени основно към транзитно преминаващите през нашата територия чужди граждани (т. нар. гастербайтери) и туристи, чийто поток се активизира в този период на годината. В листовките е обърнато внимание на това, че за неплатена винетна такса, водачът рискува да му бъде спряно превозното средство за срок от 1 месец и глоба между 300 и 3000 лева, в зависимост от вида му. Напомня се на шофьорите, че на наша територия трябва да се движат и през деня с включени светлини. Специално внимание е обърнато и на това, че в аварийните ленти на магистралите е забранено движението или спирането, освен в случай на повреда на моторното превозно средство или по здравословни причини на водача. Отбелязани са и санкциите за управление на моторно превозно средство след употреба на алкохол. Създадена е организация и листовките ще се раздават още при паспортния контрол, като в документа на водача ще се поставя и изготвената брошура. Това ще се случва на почти всички гранични пунктове - Калотина, Капитан Андреево, Маказа, Лесово, Кулата и др. На ГКПП \"Калотина\" например са оставени 100 хиляди листовки, уточни началникът на граничния пункт Светослав Костадинов. Той обясни, че бройката е толкова голяма, защото само през неделния ден през пункта са преминали около 40 хиляди души. Акцията на полицията ще продължи до края на активното преминаване на шофьори през България в посока Западна Европа.", "date": "2018.08.11", "title": "МВР раздава листовки на чужденци, влизащи през границата"}
{"url": "http://standartnews.com/balgariya/slanchevo_s_malko_oblatsi-374659.html", "text": "Атмосферното налягане ще се понижи, но ще се задържи малко по-високо от средното за месеца. Ще бъде слънчево, с временни увеличения на облачността. Ще духа слаб до умерен изток-североизточен вятър. Максималните температури ще са между 28° и 33°, в София – около 28°. По Черноморието ще бъде слънчево, след обяд с временни увеличения на облачността. Ще духа умерен вятър от изток-североизток. Максималните температури ще са между 27-29°. Температурата на морската вода е 26-28°. Вълнението на морето ще е 3-4 бала. В планините ще бъде слънчево, след обяд с временни увеличения на облачността. Ще духа слаб до умерен източен вятър. Максималната температура на височина 1200 метра ще е около 23°, на 2000 метра – около 15°.", "date": "2018.08.11", "title": "Слънчево с малко облаци"}
{"url": "http://standartnews.com/balgariya/krastovishteto_na_sofiyskiya_universitet_e_zatvoreno_za_remont-374663.html", "text": "Този уикенд булевард \"Васил Левски\" ще бъде затворен за движение в района на Софийския университет \"Свети Климент Охридски\", заради ремонт. Заместник-кметът по транспорта в София Евгени Крусев призова шофьорите да избягват района на Ректората: \"Тази събота и неделя строителите имат 48 часа, за да реконструират напълно кръстовището и да се пусне движението по него. След което се пренасят към паметника на Васил Левски, където двете платна ще бъдат затваряни поетапно. Тролейбусите и автобусите ще се движат по бул. \"Евлоги и Христо Георгиеви\", по ул. \"Гурко\", както и по ул. \"Георги С. Раковски\", където реално ще се организира тролейбусното движение, а вече в следващия етап от ремонта в посока към паметника на Левски, когато се ремонтира булевардът, тролейбусите ще се движат на дизелови агрегати.\" От понеделник започва ремонт на булевард \"България\", където движението ще се осъществява двупосочно само в едното платно. Възобновява се движението на трамвай номер 7 по булевард \"България\". В понеделник започва и ремонтът на булевард \"Арсеналски\".", "date": "2018.08.11", "title": "Кръстовището на Софийския университет е затворено за ремонт"}
