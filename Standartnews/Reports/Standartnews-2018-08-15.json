{"url": "http://standartnews.com/mneniya/uzhilenite_ot_olimpik_shte_platyat_poskapa_zastrahovka-374776.html", "text": "    - И ние имаме клиенти с полици на ЗК \"Олимпик\", защото работим с всички застрахователни компании на пазара. Най-малкото, което трябва да направим, е да успокоим всеки един от тях, че ще се погрижим да не останат без застраховка. Много важно е каква ще бъде реакцията на нашите институции. За да пуснем нова полица, досега действащата застраховка трябва да бъде прекратена в \"Гаранционен фонд\". За съжаление ЗК \"Олимпик\" не обработват своевременно заявленията за прекратяване на полици, които сме изпратили към компанията през последните няколко дни, което затруднява процеса на сключване на нова застраховка. На един и същи автомобил не може да се регистрира втора полица при наличието на действаща такава. Затова първата ни работа през предстоящите дни, е да се обадим на клиентите и да им кажем, че наблюдаваме процеса и в момента, в който полицата им официално бъде прекратена, ще бъде пусната нова такава, за да няма прекъсване на застрахователното покритие. От друга страна ние, брокерите, сме също в неловка ситуация, тъй като трябва да обясним на клиентите, че трябва да си платят по-скъпа нова застраховка, при условие, че са сключили такава на по-ниски цени. В крайна сметка се надяваме, че ЗК \"Олимпик\" ще изпълни коректно ангажиментите си да възстанови неизползваната част от премиите по предсрочно прекратените полици и да изплати сумите по заведените вече щети. - Поскъпването е различно за различните категории автомобили. Зависи от развитието на риска (щетимостта) за съответен клас автомобили или за определена възраст собственици на автомобила и т.н. Товарните автомобили са с повишен риск, предимно влекачите, автомобилите, чиито собственици са до 25 години, автомобилите, които се предоставят на чужди граждани или се ползват предимно в чужбина, също са с повишен риск. Така че при тях е нормално да има ръст в цените. Застрахователите стриктно наблюдават развитието на този риск. Липсата на повече тарифо определящи фактори обаче води до имитация при определяне на тарифата и цената на \"Гражданска отговорност\" за отделните компании. Т. е. каквото прави единият, го прави и другият. В тази връзка вече повече от година очакваме въвеждането на бонус-малус системата, което да внесе по-голяма обективност при определяне на цената на застраховката. Ние, брокерите, защитаваме интереса на клиента и трудно можем да обясним на един водач, който няма ПТП през последната година, защо трябва да плаща по-висока цена при същите лимити на отговорност на застрахователите. - - С оглед регулациите, които има в държавата за следене на колите без застраховка и всичко това, което КАТ прави, мисля, че малко хора биха си позволили лукса да карат без \"Гражданска отговорност\". Защото това води след себе си освен административни санкции, и по-сериозни лични проблеми в случай, че стане застрахователно събитие и се причини вреда на друг участник в движението. Здравият разум не го позволява, но не изключвам и водачи, което биха подценили този факт. - До 100 лв. за някои категории леки автомобили. Много е индивидуално. Някои застрахователни компании смениха коренно политиката си по отношение на цената на застраховката. Просто виждат, че при някои категории ППС има много щети и цената на застраховката е неадекватна спрямо поетия от компанията риск и променят драстично цената. - Това е безспорно. Отнесено към нашата работна заплата, ние сме с най-голям относителен дял на цената на \"Гражданска отговорност\" спрямо доходите в сравнение с близките ни европейски държави. Ние обаче пътуваме с нашите коли и в чужбина. Там рисковете са сериозни, в голяма част от държавите претенциите по този вид застраховка са безлимитни. Т.е. от чужбина могат да пристигат претенции за стотици хиляди евро. И от тази гледна точка ние трябва да отговаряме с адекватно застрахователно покритие, а на каква цена си го купуваме, това не е проблем на развитието на пазара, а на икономиката. При нас това покритие, отнесено към доходите, е по-скъпо в сравнение с останалите държави в Европа. Но това не е само в областта на \"Гражданската отговорност\", а и за храни, гориво и т.н. - На база на информация, която получавам от офисите ни в страната, на фона на природните катаклизми, които ни сполетяха, в национален мащаб има лек ръст на търсенето  на жилищни застраховки - т.е. хората започват да се интересуват. Трябва българите да направят застраховка на имота си, особено ако е основно жилище, което да гарантира макар и минимално покритие в случай на бедствие. - Голяма част от хората имат обърната пирамида на ценностите. Слагаме колата най-отпред, после къщата, а за застраховка на живота си въобще не мислим. Живеем днес и сега, без да помислим за утрешния ден. Има, разбира се, и клиенти, при които  животозастраховката е една от най-важните и подсигуряват с финансово обезпечаване себе си и семейството си. Има други хора, които мислят за покритие на жилището и за автомобила си, за да осигурят сигурност на имуществото си. Като цяло животозастраховките са търсени по-скоро от хора над 40 години, които вече поглеждат с едното око към достойните старини. Младото поколение живее активно и този проблем не стои за тях на дневен ред. - Застрахователната култура е национален проблем. Не е само проблем на застрахователите, а и на държавата. Бих се радвал и бих участвал във всяка инициатива на някоя държавна институция за повишаване на застрахователната култура на хората. Ние се стараем, доколкото е възможно, да разговаряме с нашите клиенти на тези теми. За съжаление има активност от институциите само когато стане някакво природно бедствие. - Какъв процент от застраховките в страната се сключват онлайн? - Има такива, но за съжаление процентът е клонящ към нула. Има много фактори, които не са в полза на онлайн застраховките. Да погледнем застраховката \"Гражданска отговорност\", която е най-масовият продукт и от това да се прави анализ за пазара дали има онлайн застраховане или няма. Окомплектоването на една застраховка със стикер, зелена карта, подписана собственоръчно от клиента полица е невъзможно да се случи онлайн и се налага посещението на клиента в застрахователен офис, където да бъде оформена тази документация, което противоречи на понятието „онлайн\". Сключваните онлайн застраховки са по-скоро поръчка за застраховка, а не сключване на застрахователен договор от разстояние. - Това е право на всеки колега. Колкото брокери от европейски държави работят активно в България, толкова и нашите брокери работят в чужбина. Това е информация, която е по-скоро за статистиката. - Застрахователният брокер, като характеристика на дейността му, е най-полезният за ползвателите на застрахователни услуги играч на пазара. Той е длъжен да се съобрази с потребностите на всеки клиент, да анализира пазара и на база получената от клиента информация за неговите потребности, да избере най-подходящите продукти, които да му бъдат предложени и той да направи своя информиран избор. А като профил - всеки човек, който обича професията застраховане и всеки, който би искал да бъде полезен на своите клиенти, би могъл да стане застрахователен брокер. Той е застрахователният адвокат на клиентите, който им помага да направят правилният избор на застрахователно покритие, в резултат на което да бъдат адекватно обезщетявани в случай на застрахователно събитие. Антония КЮМЮРДЖИЕВА", "date": "2018.08.14", "title": "Ужилените от \"Олимпик\" ще платят по-скъпа застраховка"}
{"url": "http://standartnews.com/svyat/tragediyata_v_genua_proveryavat_informatsiya_za_balgarka_v_rayona-374775.html", "text": "„Има само един сигнал, подаден от България, за българка, която живее и работи в района на Генуа. Правим проверка на този сигнал. Още нямаме информация дали е пострадала, дано да не е така\", заяви пред Нова телевизия генералният консул на България в Милано Росен Руфев след трагедията с рухнал мост в Генуа. „Не разполагаме с информация за пострадали българи, не изключваме да има, но се надяваме да няма\", заяви още Руфев. „Поддържаме директни връзки с болници и местните структури, които имат отношение към инцидента. Трагедията е голяма, случва се 10 дни след инцидента в Болоня\", коментира Руфев.", "date": "2018.08.14", "title": "ТРАГЕДИЯТА В ГЕНУА: Проверяват информация за българка в района"}
{"url": "http://standartnews.com/biznes/rozoproizvoditeli_poluchiha_blizo_2_mln_lv_po_shemata_de_minimis_-374767.html", "text": "Държавен фонд \"Земеделие\" изплати на розопроизводители близо 2 млн. лева по схемата за минималната държавна помощ de minimis, съгласно Регламент номер 1408/2013. Субсидиите са преведени на 852 земеделски стопани, съобщиха от фонда. Подпомагането се предоставя на площ, за покриването на част от разходите по отглеждане на културата маслодайна роза. Ставката в размер на 515 лв. на хектар е определена от Министерство на земеделието след подаване на заявления за участие по схемата. Общият размер на помощите de minimis, които един земеделски стопанин или предприятие може да получи, е до левовата равностойност на 15 хил. евро за период от три последователни данъчни години. Розопроизводството има съществено значение както за националната икономика, така и за престижа на България в международната търговия с натурални етерични масла, посочват още от фонда.", "date": "2018.08.14", "title": "Розопроизводители получиха близо 2 млн. лв. по схемата de minimis"}
{"url": "http://standartnews.com/svyat/viena_e_naydobriyat_grad_za_zhiveene-374753.html", "text": "Австрийската столица Виена е най-добрият град за живеене, сочи международно проучване. За първи път европейски град застава на чело на престижната класация, отнемайки първенството на австралийския град Мелбърн. В проучването влизат 140 града, класирани по различни фактори, включително политическа стабилност, престъпност, образование и достъп до здравни грижи. Японските градове Осака и Токио тази година влязоха в челната десетка, съответно на трето и на седмо място. Австралия, макар че отстъпи първенството, все пак се представя с цели 4 града – Мелбърн е на второ място, Сидни на пето, а Аделаида на десето. На дъното на класацията се нареждат сирийската столица Дамаск, столицата на Бангладеш, Дака и най-големият град на Нигерия – Лагос.", "date": "2018.08.14", "title": "Виена е най-добрият град за живеене"}
{"url": "http://standartnews.com/lyubopitno/razkriha_koi_sa_naygolemite_i_naystrannite_choveshki_strahove-374750.html", "text": "Мъжете се страхуват най-вече от височини, а жените - от пълзящи насекоми и влечуги, пише в. \"Дейли стар\", позовавайки се на резултатите от проучване, направено във Великобритания. Допитването, целящо да разкрие най-големите човешки страхове, е осъществено по случай предстоящото откриване по-късно през годината на атракциона \"Беър Грилс Адвенчър\" в Бирмингам, предназначен да помогне за преодоляването им. \"Най-големият страх на човека е от самия себе си\", казва приключенецът и експерт по екстремно оцеляване Беър Грилс, по чиито истински приключения са моделирани предизвикателствата в атракциона. Допитването показва, че страхът от неизвестното сковава една четвърт от хората. Над една пета от индивидите признават, че се боят от затворени пространства. Над 40 процента от участниците в допитването споделят, че изпитват боязън от три или четири неща, като повечето им страхове са се развили в детството. Въпреки всичко голяма част от хората са готови да се впуснат в битка с фобиите си. Над 50 процента от анкетираните смятат, че най-доброто решение е директното изправяне срещу страховете. Поданиците на Нейно Величество са на мнение, че от полза са и книгите за самопомощ. Сред най-странните страхове, посочени в допитването, са от боб, банани и прахосмукачки.", "date": "2018.08.14", "title": "Разкриха кои са най-големите и най-странните човешки страхове"}
{"url": "http://standartnews.com/mneniya/evtinata_lira_shte__udari_iznosa_ni-374759.html", "text": "Спадът на турската лира на практика е самозахранваща се криза, която един вид яде от собствената слабост на турската икономика. Южната ни съседка, за разлика от други големи държави, не разполага с големи валутни резерви и пазарите не очакват турската Централна банка да започне да се намесва, за да попречи на този спад на курса. В същото време не се очаква и увеличаване на лихвения процент на лирата, тъй като това би било в противоречие с желанието на правителството. Сега мнозина се питат как спадът на турската лира ще повлияе върху останалата част на света и конкретно България ? По-евтината лира прави доста атрактивен в момента туризма в Турция. Това обаче е при условие, че не се стигне до по-голяма икономическа криза, а остане като краткосрочно явление. Също така в краткосрочен план износът на Турция вероятно ще се облагодетелства, докато можем да очакваме забавяне на българския износ към южната ни съседка. Понеже Турция е наш основен търговски партньор това може да има неблагоприятен ефект върху българската икономика. По принцип винаги, когато съседна държава изпитва някаква криза, това няма как да не се отрази и върху нашата икономика. В случая незабавният ефект ще бъде евентуално забавяне на българския износ. И ако евтината лира ще направи ваканцията в турските курорти по евтина, то за турците ще стане по-скъпо да посещават нашата страна Много е вероятно да намалеят и турските студенти у нас за следващата учебна година. Не очаквам обаче някакви сътресения на българския финансов пазар, тъй като той е слабо зависим от тези фактори. Като начало имаше известни спадове на европейските пазари, но това е нещо, което сме виждали през последните 5-10 години непрекъснато. При кризи в някоя икономика по света, първоначално пазарите като цяло реагират негативно, но след това се отърсват от тази тенденция, защото локалните проблеми в една държава са сравнително малък дял в световната, а в случая - в европейската икономика. Аз очаквам турското правителство под една или друга форма да се опита да въведе някаква форма на валутен контрол, с цел да попречи на продължаващото изтичане на чуждестранна валута извън Турция. Промените в курса на лирата ще повлияят и на куфарните търговци като логично е да се увеличи вноса на турски стоки у нас, а движението в обратната посока да намалее. Световните пазари са доста свързани през последните години. И в Азия имаше минусови движения тази сутрин, което продължи и в Европа, но там спадовете са към момента по-скоро в рамките на нормалното - между 0,10 % и половин прроцент, което е доста незначително.  По-големите движения бяха в петък, но това се случва често. Подобни негативни движения видяхме само преди месеци и половина след политическата криза в Италия. Този спад на лирата може да доведе до поскъпване на долара защото Турция е един от големите развиващи се пазари. Сегашната криза с валутата на южната ни съседка може да накара инвеститорите по света да започнат да бягат като цяло от развиващите се пазари и да търсят сигурност в лицето на американския долар и на еврото. Затова в краткосрочен план може да прогнозираме засилване на долара и отслабване на валутата на развиващите се пазари. След подобни големи движения по принцип турската лира може да се смята дори за подценена, особено на фона на големите ръстове, които реализира турската икономика през последните няколко години. Но от друга страна дори това, че лирата е подценена, не означава, че не може да  спадне през следващите дни и седмици. Много е важно да видим каква ще бъде реакцията от на турското правителство и тяхната Централна банка.", "date": "2018.08.14", "title": "Евтината лира ще  удари износа ни"}
{"url": "http://standartnews.com/mneniya/poveche_grizha_za_psihichno_bolnite_vmesto_kontrol-374760.html", "text": "  - Милиционерската лексика не е изненада; по-изненадващо щеше да бъде, ако бе призовал за адекватна грижа за „тези хора\". Защото това е основата на репресивните нагласи към психично болните – стръв за контрол, а не грижа. Публичното говорене и реалните здравни политики (не пожелателните) са обсебени от идеята за контрол, а не за същинско помагане и приучване към автономност. Тази обсебеност периодично се възбужда от инцидент, идеи за бележки за учет и други подобни и е омерзителна по две линии: веднъж, като измества проблемите на обслужването на психично болните в полето на авторитарния контрол, и втори път, като предлага фалшиво алиби за обществени проблеми. Неспособността да „озаптиш\" същинската престъпност (което ти е работата) изглежда някак по-извинима, ако внушаваш, че част от нея се дължи на това, че лудите не са въдворени там, където им  е мястото. Варварски възглед и подличко измъкване. Да не би психично болните да са в основата на битовата или организираната престъпност или да притежават бързи коли, с които да се избиват по пътищата? Да не би мафията да е организирана от психично болни? - В повечето случаи близките са чувствителни към проявите на психопатология, а понякога и свръхзагрижени. Обяснимо е, особено в началото на боледуването, да се търсят алтернативни причини като наркотици, психични драми, неврологична болест, които изглеждат по-приемливи или отстраними от страшна и неразбираема психична болест. В хода на боледуването обаче те – както и повечето пациенти – се научават да разпознават ранни белези на рецидив, например безсъние. Но извън това не е необходимо да шпионираш близките си за психиатрични симптоми. Това често е белег на несигурност, например при тревожни майки. Ние живеем в култура на нарастваща хипохондрия – здравословни храни, и така нататък. Ако човек е в хармония със себе си, има смислени връзки, умее да се доверява и да се радва, и се занимава с нещо, не е нужно да се гадае дали му няма нещо. Ако му има, то ще се прояви и без допълнителните усилия на вторачването. При съмнения, разбира се, винаги може да се търси консултация. - Опасно боледуващите са малък дял от всички психично болни. Около 2% от убийствата по света се извършват от тежко психично болни. Агресията при психично болните може успешно да се предскаже от клиничната картина, личностовия профил, съпътстващи фактори и с ред оценъчни инструменти – и се предсказва! На един „неозаптен\" се падат стотици лекувани с успешно предотвратена агресия, включително с правна принуда. Но това остава невидимо за разлика от кресливото воайорство при непредотвратена лична драма. Стотици успешно лекувани не са новина, но ако някой полети от Моста на влюбените, си е топ заглавие. Не знам да има статистика за нападенията и злоупотребите над психично болни – защото те в повечето случаи са жертви, а не агресори. Дали са „озаптени\" онези храбреци, които пребиха безпомощен психично болен в мол? - Болестността от депресия у нас е около 5-6%, от тревожни разстройства е около 12% (най-честите психични разстройства) по данни на епидемиологично проучване, а от шизофрения от десетилетия е устойчиво около 4 на 1000 в популацията по данни от друго проучване и „засичащи\" източници. Картината на психичната болест се променя, тя не е статична и зависи от културни, екологични и други фактори. Някои класически картини стават по-редки за сметка на нарастване на проблемите с вещества, хомеостатичните реакции на стрес, нови форми на зависими поведения (не само към вещества), нови форми на алиенация и тревожност. - Принудата е краен, а не първи избор, но при опасно боледуване и липса на критичност няма алтернатива. Степента, в която се прилага, е пропорционална на степента, в която не се прилага психообучение, говорене, разясняване. Но да се избегне изобщо е клинично нереалистично. Споменах добри инструменти за оценка на риска и да, експертиза се прилага, и то ефикасно. Механизмите са уточнени в Закона за здравето, а след извършване на опасно деяние – в Наказателния кодекс. Няма развита общност, в която тези механизми да действат съвършено, уверявам ви. Говоренето на ангро, че те не работят, и бесовското нашенско охулване са израз на безпомощност и драматизиране (оттам и желанието за контрол). Европейско проучване върху принудата в психиатрията преди около 10-на години показа, че у нас тя не е принципно различна от другите европейски участници. Тя изисква труден баланс между човешки права и безопасност. - Проблемът е, че няма мрежа за грижа, а не за контрол. Болните в повечето случаи си пият хапчетата, но ще се възстановяват по-успешно, ако освен хапчета им се предлагат и други услуги, от истински центрове за психично здраве (които не функционират само като стационари), и то по район, с финансирана адекватна извънболнична помощ: водене на случай, активно издирване, обучение в социални умения, помагане за усвояване на социални роли, които болестта е отнела. След като питате, в дневния стационар на нашата клиника в Александровска имаме собствени разработени програми за психообучение – метод, който подобрява разбирането за болестта и съдействието за лечение. Много добра работа се върши и в Дневния център в Слатина. Но това са бели лястовици. Истинското решение е мрежа от центрове с отговорности за конкретни райони, покриваща страната, с адекватен финансов ресурс. Не на проектен принцип, а с държавен ангажимент. - Не само, че е недофинансирано, но и диспропорционално при това. Финансират се болничните престои, липсва изобщо финансиране за споменатите извънболнични услуги. Психиатричният бюджет е 2% от държавния здравен бюджет, а според международни експерти, познаващи ситуацията у нас, той трябва да е 10%. Извънболнично се реимбурсират единствено лекарства и изписването им, не и рехабилитация или други дейности. На думи сме за обслужване в -общността и авотномност, на практика стимулираме пасивност и хоспитализации, защото лечебните заведения имат приходи единствено от тях. Поради ниското заплащане и недалновидно уредената специализация сме донор на кадри за развитите страни. Най-трагично е положението със сестрите, не достигат в пъти за добър стандарт. - Да, има данни за нарастване на тревожните и поведенческите нарушения, както и на зависими поведения, включително на такива, свързани с кибер активност. Има проучвания, които показват, че всъщност началото на повечето психични разстройства в зряла възраст е в детството, макар по-ярките прояви да са по-късни. На този фон, специалистите по детско-юношеска психиатрия у нас се броят на пръсти, а службите – на три-четири пръста, при това проблемът с липсата на извънболнични програми там е по-остър, защото патологията в тази възраст в повечето случаи не изисква лечение в болница, а среда, близка до дома.", "date": "2018.08.14", "title": "Повече грижа за психично болните вместо контрол"}
{"url": "http://standartnews.com/svyat/tragediyata_v_genua_prezidentat_radev_sashto_prati_saboleznovaniya-374769.html", "text": "Държавният глава Румен Радев изпрати съболезнователно писмо до италианския си колега президента Серджо Матарела по повод трагичния инцидент с рухналия мост в град Генуа. Това съобщиха от прессекретариата на държавния глава. „С покруса посрещнах новината за рухването на моста Моранди в Генуа, причинил загубата на десетки човешки животи и значителни материални щети\", заявява в писмото си до Серджо Матарела българският президент. Румен Радев изразява своите и на българския народ искрени съболезнования към гражданите на Италия, близките и семействата на загиналите.", "date": "2018.08.14", "title": "ТРАГЕДИЯТА В ГЕНУА: Президентът Радев също прати съболезнования"}
{"url": "http://standartnews.com/biznes/turisticheskiyat_ministar_hotel_s_apartamenti_v_byala_raboti_bez_kategorizatsiya-374771.html", "text": "Ще сезираме Комисията за защита на потребителите (КЗП) да предприеме действия относно апартаментен хотел „Бяла бийч ризорт\" в Бяла (Варненска област), който работи без категоризация. Това заяви министърът на туризма Николина Ангелкова, на която експертите докладваха резултатите от инспекцията на място, съобщиха от пресцентъра на Министерството на туризма. Проверката бе съвместна с НАП. До 2015 г. хотелът е имал валидна категоризация от две звезди, определена от Община Бяла. По закон категоризацията до две звезди се издава от съответната община, Министерството на туризма категоризира обектите от 3 звезди нагоре. От две години обаче хотелът е упражнявал дейност в нарушение на Закона за туризма (ЗТ). Подадено е искане за повишаване на категорията му през 2016, но то не било одобрено от Министерството на туризма заради несъответствия на документите към изискванията на ЗТ. Освен налагане на максималната в случая санкция от 10 хил. лв., ще препоръчаме спиране на обекта, докато не се приведе в съответствие. Важно е незабавно да стартира и процедура по категоризация на хотела, за да може да упражнява дейността, каза Николина Ангелкова. В министерството е получена колективна жалба от собствениците на апартаментите в комплекса. Министър Ангелкова призова собствениците и управителите на обекти да бъдат стриктни, защото категоризацията за местата за настаняване е задължителна. Със създаването на Министерството на туризма и наредбата за категоризация сме предвидили апартаментните хотели за гости и апартаментните комплекси също да са със задължителна категоризация. Проверките ще продължат, прилагаме законите, за да се гарантира качеството на туристическия продукт, отбеляза министърът. Най-фрапиращите случаи, изискващи глоби, за цялото Черноморие основно са в хотели с по-нисък клас, които се категоризират от общините, и за тях нямаме информация, освен ако не постъпят сигнали от потърпевши. За целта създадохме от началото на годината телефон и мейл за нередности в местата за настаняване, а от две години - и за нарушения по плажове, припомни министър Ангелкова. На хотели - в с. Топола, Каварна, и в Златни пясъци вече са издадени административни актове за несъответствия на закона със съответната глоба и е стартирала процедура за понижаване на категорията им. На журналистически въпрос за нерегламентираните заведения на плажа в Шкорпиловци министър Ангелкова коментира, че очаква от кмета да влезе в правомощията си по премахването им по силата на ЗУЧК. За тях ведомството сигнализира местната власт преди повече от месец, но не са предприети никакви действия. Днес отново е изпратена проверка на място и пак ще бъде подаден сигнал. За заведение на ивицата към община Бяла също се отправя искане за премахване. Министърът припомни, че Министерството на туризма няма правомощия да премахва и събаря заведения по ЗУЧК. Още повече че за единия от плажовете вече има избран наемател, който обаче не може да пристъпи към работа, защото трябва да приеме плажа чист от заведения или да се ангажира сам да ги премахне, каза министър Ангелкова. Тя допълни, че заради подобни нарушения в пуснатия за обществено обсъждане проект на ЗУЧК са предвидени строги административни санкции - включително до 50 хил. лв. глоба за юридически лица, ако на неохраняем плаж има нерегламентирани обекти.", "date": "2018.08.14", "title": "Туристическият министър: Хотел с апартаменти в Бяла работи без категоризация"}
{"url": "http://standartnews.com/svyat/tragediyata_v_genua_malniya_saborila_mosta_morandi_-374761.html", "text": "  Очевидци, свидетели на разрушаването на автомобилния мост в Генуа, твърдят, че в него е попаднала мълния, съобщава тв каналът TG24COM, цитиран от РИА Новости. Засега е ясно, че са загинали  11 човека, в това число и дете. Още седем души са в болница, петима от тях са в тежко положение. На мястото на събитието работят спасители. Мостът „Моранди\" на магистралата А10, която свързва град Генуа със Савона и Вентимиля, рухна тази сутрин, съобщиха италианските медии. Част от виадукта увисна на десетки метри надолу, след като структурата му не издържа на тежестта. Десетки коли са полетели надолу. Десетки линейки се стичат към мястото на инцидента, който се определя от „епохален мащаб\". Предполага се, че става въпрос за десетки убити сред хората, полетели от моста и сред онези, които са били притиснати от падането му. Все още властите нямат представа за целия мащаб на катастрофата и за броя жертви. Рухналата част от моста е паднала върху гъсто населен район от града. По-голямата част от виадукта се е срутила върху река Полчевера, но огромна част от развалините са притиснали къщи, блокове, складове и улици. Много части от магистралите, свързващи Генуа съв Савона и Милано са били затворени. Трафикът е тотално блокиран, има огромни опашки от коли. Италианският министър на транспорта Данило Тонинели нарече случилото се \"огромна трагедия\". Журналист от местният канал \"Теледженова\" каза за телевизия \"Скай Ти Джи 24\", че е видял поне осем-девет смачкани автомобила под отломките. \"Картината е апокалиптична\", добави журналистът.", "date": "2018.08.14", "title": "ТРАГЕДИЯТА В ГЕНУА: Мълния съборила моста „Моранди\""}
{"url": "http://standartnews.com/svyat/tragediyata_v_genua_raste_broyat_na_zhertvite-374762.html", "text": "  22 станаха жертвите при рухналия мост в италианския град Генуа, съобщи зам.-министърът на транспорта и инфраструктурата на Италия Едоардо Рикси. \"Това е трагедия, истинска катастрофа\", каза той в ефира на телевизия Rainews24. Рикси добави, че осем човека са ранени.", "date": "2018.08.14", "title": "ТРАГЕДИЯТА В ГЕНУА: Расте броят на жертвите"}
{"url": "http://standartnews.com/svyat/tragediyata_v_genua_spasitelite_rabotyat_kato_sled_zemetresenie-374764.html", "text": "Работата на мястото на разрушението на моста в Генуа е по сценарий за ликвидиране на последствията от земетресение. Това заяви прес-секретарят на службата за пожарна охрана на Италия Лука Кари. В операцията са привлечени и доброволци, на мястото са 200 пожарни. В социалните мрежи се твърди, че мостът е многократно ремонтиран. Последната реконструкция на моста, който напомня на Бруклинския в Ню Йорк, е направена през 2016 г. Според министъра на транспорта и инфраструктурата на Италия - Данило Тонинелли, може би причината за трагедията са пропуски при техническото обслужване на моста.", "date": "2018.08.14", "title": "ТРАГЕДИЯТА В ГЕНУА: Спасителите работят като след земетресение"}
{"url": "http://standartnews.com/svyat/tragediyata_v_genua_premierat_borisov_izrazi_saboleznovaniya-374765.html", "text": "Министър-председателят Бойко Борисов изпрати съболезнователна телеграма до италианския премиер Джузепе Конте по повод трагичния инцидент на моста „Моранди\" край Генуа, съобщиха от правителствената информационна служба. „В този тежък за Италия момент, моля позволете ми да изразя моите най-искрени съболезнования на Вас и на приятелския италиански народ\", отбелязва премиерът Борисов. Българският министър-председател уверява в солидарността и подкрепата на България и пожелава бързо възстановяване на пострадалите и преодоляване на последствията.", "date": "2018.08.14", "title": "ТРАГЕДИЯТА В ГЕНУА: Премиерът Борисов изрази съболезнования"}
{"url": "http://standartnews.com/svyat/tragediyata_v_genua_zaginalite_sa_naymalko_30-374770.html", "text": "Италианският вицепремиер Матео Салвини съобщи, че загиналите при рухването на виадукт на автомагистрала в Генуа са най-малко 30, предаде Франс прес. \"Благодаря на пожарникарите, на професионалните спасители и доброволците, които се притекоха на помощ още в първата минута и продължават да работят за спасяването на човешки живот. За съжаление има около 30 загинали и множество тежко ранени\", заяви Салвини пред журналисти в Катания, Сицилия. По-рано Джовани Тоти, губернатор на северозападната област Лигурия, където е Генуа, каза на пресконференция, че по официални данни жертвите са 22, но броят им \"несъмнено ще нарасне значително\", посочва Ройтерс.", "date": "2018.08.14", "title": "ТРАГЕДИЯТА В ГЕНУА: Загиналите са най-малко 30"}
{"url": "http://standartnews.com/svyat/tragediyata_v_genua_generalnoto_konsulstvo_v_milano_sledi_sluchaya-374763.html", "text": "Генералното консулство на Република България в Милано, в чийто консулски окръг спада Генуа, е в постоянен контакт с местните власти във връзка със срутването на моста „Моранди\" в града по-рано днес, съобщават от Министерството на външните работи. За момента няма официална информация за самоличността, броя или националността на жертвите и пострадалите. При получаване на актуални данни българските дипломати ще уведомят своевременно. Във връзка с трагедията Гражданска защита на област Лигурия откри следната гореща телефонна линия - 800 640 771 Български граждани могат да потърсят информация по случая или да подадат сигнали на телефоните на Генералното консулство в Милано: +39 028 49 42 941 и +39 933 37 82 60 43 (в извънработно време)", "date": "2018.08.14", "title": "ТРАГЕДИЯТА В ГЕНУА: Генералното консулство в Милано следи случая"}
{"url": "http://standartnews.com/balgariya/advokatat_na_benchev_nyama_prestaplenie_ochakvam_prekratyavane_na_proizvodstvoto-374756.html", "text": "Няма извършено престъпление от страна на Бенчо Бенчев. Това каза пред журналисти Ивайло Найденов, адвокат на зам.-председателя на общинския съвет в Бургас Бенчо Бенчев. Срещу Бенчев са повдигнати две обвинения - за укривателство и за боеприпаси без разрешение. „За първото обвинение в медийното пространство достатъчно дълго беше обяснявано, че ще бъде повдигнато такова обвинение. Даже доколкото си спомням зам.-главният прокурор Гешев преди една седмица каза, че може би ще бъде повдигнато обвинение за лично укривателство. За обвинението по чл. 339 от НК - за държанен на боеприпаси без разрешение - не смятам, че има доказателства. Най-малкото г-н Бенчев има законно притежавано оръжие. Твърди се за едни боеприпаси. Това са боеприпасите за двете оръжия, които има и няма извършено престъпление. Но то е по-тежката квалификация. По всяка вероятност Прокуратурата е преценила, че това трябва да повдигне, за да може да наложи и забрана и са се мотивирали, че на базата на това обвинение налагат и забрана за напускане пределите на Република България. Аз не виждам г-н Бенчев с какво е опасен и какво трябва да притеснява и защо се притеснява Прокуратурата. Той няма и най-малко намерение да се укрива. Така че разчитам, че тази мярка е наложителна и задължителна в настоящия случай\", коментира Найденов. „В крайна сметка смятам, че емоциите ще отминат, тъй като в момента на гърба на нашия защитен, нашия доверител се упражняват страшно много хора. Прокуратурата ще изясни какво се е случило\", каза още той. „По никакъв начин той не е извършил деянието - публично укривателство и смятам, че ще излязат с един достоен акт. А то е именно до прекратяване на досъдебното производство. Нека да не слагаме каруцата пред коня, но лично аз се надявам, че ще бъдат събрани всички възможни доказателства, за да се изчисти името на нашия доверител\", добави Найденов. На въпроса дали ще може да докаже, че срещата на Бенчев с Димитър Желязков е нелепа случайност той отговори, че срещата на хората не означава, че е извършено престъпление. „Ако делото влезе в съда, ще се съберат достатъчно доказателства и ще се убедите, че няма извършено престъпление от страна на г-н Бенчев\", заяви адвокат Ивайло Найденов.", "date": "2018.08.14", "title": "Адвокатът на Бенчев: Няма престъпление, очаквам прекратяване на производството"}
{"url": "http://standartnews.com/balgariya/tsvetan_tsvetanov_opredeli_prezidenta_radev_kato_politicheski_oponent-374773.html", "text": "Президентът на БСП г-н Радев се заявява като политически опонент, а не като държавен глава, който трябва да бъде обединител на нацията, каза председателят на ПГ на ГЕРБ Цветан Цветанов. \"Това е човек, който с неговия си военен манталитет иска да покаже, че не зачита правовия ред в държавата\", заяви Цветанов. Той уточни, че при всички преговори за влизане в ЕС, страната е затваряла всички глави - по правосъдие и по вътрешен ред, за да се доближи до правовия ред, присъщ на развитите демокрации. Цветанов отбеляза, че Законът за държавните служители гарантира назначаването на хора, които могат да работят независимо от политическите пристрастия на партиите, които идват на власт. Важно е професионалистите да си вършат работата, а не да живеят под страх и да ги грози уволнение, посочи Цветанов. По думите му в министерствата работят много хора, назначени при правителствата на БСП и НДСВ. \"Искам да кажа на г-н Радев, че ако смята да въвежда военно положение - той е в правото си, но има демократичен и правов ред, и всяко едно уволнение минава през съответните процедури\", каза Цветанов. Той припомни, че когато е бил министър на вътрешните работи е назначил за директор на ОД на МВР в Бургас Милен Димитров, който е бил човекът, направил оперативната реализация по задържането и осъждането на Митьо Очите, но е бил уволнен в първия месец от управлението на кабинета \"Орешарски\". Според Цветанов, когато президентът реши да се изкаже, той го прави само по адрес на премиера или по адрес на ГЕРБ, а е важно да се работи надпартийно за важните теми на страната и да се затвърди позицията, изградена по време на българското председателство на ЕС. В този период страната е станала силен фактор на Балканите, а гласът й се чува все по ясно в ЕС, каза още Цветанов. Председателят на ПГ на ГЕРБ Цветан Цветанов, министърът на регионалното развитие и благоустройството Николай Нанков и кметовете на Велико Търново - Даниел Панов и на Горна Оряховица - Добромир Добрев откриха ремонтирания със средства от бюджета на Агенция \"Пътна инфраструктура\" участък Г. Оряховица - Арбанаси, който е част от пътя В. Търново - Г. Оряховица, както и на участък от ул. \"Иван Момчилов\" в Г. Оряховица, реконструиран със средства от Оперативна програма \"Региони в растеж\".", "date": "2018.08.14", "title": "Цветан Цветанов определи президента Радев като политически опонент"}
{"url": "http://standartnews.com/balgariya/tsik_shte_obzhalva_reshenieto_na_sada_za_vavezhdaneto_na_mashinno_glasuvane-374757.html", "text": "На днешното си заседание Централната избирателна комисия взе решение да входира жалба срещу решението на Софийския административен съд за въвеждането на машинно гласуване и одобри текста. Това съобщи за Агенция Фокус говорителят на Централната избирателна комисия Александър Андреев. „Решението е жалбата да бъде входирана днес\", обяви той. „Какви са мотивите ни ще стане ясно, когато жалбата бъде входирана\", каза още Александър Андреев. В началото на август стана ясно, че Софийският административен съд е постановил, че Централната избирателна комисия е задължена да въведе машинно гласуване. Делото срещу избирателната комисия заведоха Мартин Димитров и Петър Славов от „Демократична България\". Според решението ЦИК трябва да осигури машини за гласуване във всяка секция, до февруари 2019 година.", "date": "2018.08.14", "title": "ЦИК ще обжалва решението на съда за въвеждането на машинно гласуване"}
{"url": "http://standartnews.com/biznes/kristalina_georgieva_evrozonata_nyama_da_povishi_seriozno_tsenite_u_nas-374741.html", "text": "Влизането в еврозоната няма да доведе до сериозно поскъпване на цените в България, заяви в интервю за БНР главният изпълнителен директор на Световната банка Кристалина Георгиева. Тя е категорична, че още по пътя към валутния съюз страната ни ще укрепи допълнително икономическата и финансовата си система. Георгиева допълни, че разбира притеснението на хората за сериозно поскъпване на стоките и услугите: „Аз смятам, че това притеснение не трябва особено много да си го слагаме на сърце, защото нашите цени на практика с връзването на лева към еврото - те са в евро само, че 50% по-ниски\". Въпреки очевидните позитиви от влизането в еврозоната, България трябва да направи множество реформи, каза още Кристалина Георгиева: \"Ако си мислим, че с еврозоната можем да си решим проблемите на образованието, то явно грешим\".", "date": "2018.08.14", "title": "Кристалина Георгиева: Еврозоната няма да повиши сериозно цените у нас"}
{"url": "http://standartnews.com/lyubopitno/tikitaka_tiktak_guardiola_se_fuka_s_chasovnik_za_180_000_evro-374747.html", "text": "Треньорите на отборите от най-скъпата футболна лига в света - Висшата лига на Англия, показаха завиден стандарт чрез лъскавите си часовници в първия кръг от новия сезон. Тежкарски марки като Hublot, Tag Heuеr, Richard Mille, Rolex и IWC блестяха на китките на английските и чуждестранни мениджъри. Като истински клошар сред колегите си изглеждаше кумът на Юрген Клоп - мениджърът на Хъдърсфилд Давид Вагнер със своето Casio за стотачка. Гуардиола: Richard Mille за 180 000 евро Над всички с потресаващо скъп часовник бе треньорът на шампиона Манчестър Сити Пеп Гуардиола. \"Сън\" разкри, че неговият Richard Mille RM 004 All Gray е уникат от специална серия, без цена. Експертите на изданието обаче подсказаха, че часовниците от тази марка вървят над 180 000 евро. \"Пророкът\" на елегантния и арогантен футболен стил тики-така, с който неговата Барса помиташе съперниците си, взима в Манчестър Сити над 18 млн. евро годишна заплата. Така че не му е проблем  с една стотна част от нея да се поглези с часовник-уникат. Жозе Моуриньо: Hublot за 15 909 паунда Вечният съперник на Гуардиола - Жозе Моуриньо, допълваше  елегантния си черен костюм и бяла риза със стилен златен Hublot Big Bang Unico. Специалния е рекламно лице на Hublot. Неговият часовник е със сапфирно стъкло. Почетино: JWC за 8800 евро Треньорът на Тотнъм Маурисио Почетино поздрави публиката с черен костюм с емблемата на Шпорите, а хронографът му с черен циферблат IWC бе специално издание \"Експедиция Чарлз Дарвин\". След като клубът въобще не се бръкна да купи нови играчи през лятото, аржентинецът вероятно си е казал, че ако сам не си купи подарък, няма как да получи такъв от шефа си Ливай. Сари: Panerai Luminor за 7200 евро Новият треньор на Челси Маурицио Сари излезе нетипичен италианец - небрежно дебютира с тренировъчна фланелка на сините, за разлика от неговия италиански предшественик Антонио Конте, който винаги бе изтупан с безупречни костюми. На лявата китка на Сари обаче грейна часовник Panerai Luminor Power Reserve, чиято цена е над 7200 евро. А най-приятното тиктакане за Сари бе играта на Челси, тръгнал с победа 3:0 като гост на Хъдърсфилд. Нуно Ешпирито Санто: Tag Heuer за 1500 евро Нуно Ешпирито Санто, в превод Нуно \"Светия Дух\", португалският мениджър на новака в елита Улвърхемптън, бе със сив клубен екип на \"Адидас\" и разкошен спортен часовник Tag Heuer. Както и подобава за един от първите и най-тачени клиенти на футболния суперагент Жорже Мендеш, който се грижи за кариерите и на далеч по-скъпи и популярни имена като Специалния Моуриньо и Кристиано Роналдо. Ходжсън: Hublot за над 30 000 евро Мениджърът на Кристъл Палас Рой Ходжсън поназнайва доста за хубавите часовници покрай престоя си в Ксамакс, в Грасхопър и начело на швейцарския национален отбор. Бившият английски селекционер бе със син костюм на стадиона на бившия си тим Фулъм, който бе сразен от неговите Орли с 2:0. А златният часовник на Рой - Hublot Big Bang Gold Ceramic, засенчи този на младия му колега  насреща Славиша Йоканович. Йоканович: скромен Rolex за 7200 евро Бившият сръбски треньор на нашия Левски Славиша Йоканович, който вкара в Премиершип лондонския Фулъм, попълни колекцията на суетните от Висшата лига със сребристия си Rolex Explorer II за 7200 евро. Еди Хау:  Apple Watch Series 3 за 400 евро Младият английски мениджър на Борнмът Еди Хау бе с идеалния часовник за маниаците на тема фитнес, тренировки и статистика - Apple Watch Series 3, тъпкан с електроника. В него има и GPS за засичане на тренировките и цялата дейност на треньора за деня. Вагнер: Casio за 120 евро Най-небрежен бе немският треньор на Хъдърсфилд Давид Вагнер, кум на Юрген Клоп. Очилатият германец бе със скромен Casio G-Shock, какъвто може да се намери за стотачка и в българските магазини. Клоп: IWC за 6600 евро Мениджърът на Ливърпул Юрген Клоп отпразнува в типичния си атрактивен стил четирите гола на червените срещу Уест Хем, но дори енергичното размахване на лявата му ръка, не попречи на бдителните репортери на \"Сън\" да зърнат, че носи скъп  IWC Aquatimer Ceratanium \"50 Years Aquatimer\" за 6600 евро. Пелегрини: IWC Schaffhausen за 4500 евро Завърналият се в английския футбол чилиец Мануел Пелегрини бе както винаги  безупречно елегантен, със син  костюм с емблемата на новия си клуб Уест Хем Юнайтед.  Неговият часовник IWC Schaffhausen Pilot's Watch Mark XVIII бе със семпла кожена каишка за удобство на треньора на \"Чуковете\", които отнесоха 0:4 в Ливърпул. Силва: Cvstos Challenge за 10 000 евро Друг вървежен португалски треньор в английския елит - Марко Силва, дебютира в първенството начело на Евертън с изумителен Cvstos Challenge II Chrono Power Reserve Steel. Скъпата му придобивка е със здрава стомана, полирани бутони от титан и широка синя каишка.", "date": "2018.08.14", "title": "Тики-така, тик-так: Гуардиола се фука с часовник за 180 000 евро!"}
{"url": "http://standartnews.com/balgariya/siderov_tarsi_smetka_za_proverkite_na_valeri_simeonov_po_chernomorieto-374758.html", "text": "В последните 2-3 месеца получих десетки оплаквания за това как само определени заведения по Черноморието подлежат на проверки, заяви пред журналисти в Бургас лидерът на ПП „АТАКА\" и председател на ПГ на „Обединени патриоти\" Волен Сидеров. „Избран съм за народен представител от Ямболския регион, но по Конституция представлявам целия народ. Освен това съм председател на една от двете парламентарни групи, която изпрати сегашното правителството във властта, начело с премиера Борисов. Ние ги упълномощихме да управляват в интерес на народа. В качеството си на народен представител аз се вслушвам във всяко едно оплакване или сигнал, който стига до мен от страна на избиратели, групи от хора, гилдии. И вече в последните 2-3 месеца получихме десетки оплаквания от сдружения, асоциации на хотелиери, рестораньори, представители на туристическия бизнес\", каза още Сидеров. По думите му са се провели сериозни делови срещи във Варна, Бургас, Слънчев бряг и Созопол с представители на бизнеса в делова обстановка. „Всички повториха едно и също – че в момента правителството, използвайки държавни институции като Регионалната здравна инспекция и МВР, в лицето на ОДМВР, биват използвани като шпиц команди срещу определени заведения за сметка на други\" добави още Сидеров. Според него само определени заведения са обект на постоянни проверки. Имал сигнали за заведения, в които всеки ден буквално пристигали полицаи с маски, въоръжени като при терористична акция. „Това са заведения за забавление, а на клиентите им се проверяват личните карти и с какви автомобили са. Но това е само в определени заведения. Други олигарси не биват пипани с пръст. Пример са двама братя от Свети Влас. Всеки, който дойде на Влас получава от тях апартамент, но при тях не стъпват нито РЗИ, нито МВР нито такива с маски. Там, научавам, в момента почиват много успешно представители на правителството\", допълни Сидеров. Като председател на парламентарна група, която подкрепа правителствоъо, искам отговор от министър-председателя той оторизирал ли е действия на свои членове на правителството, които да идват тук, да действат като представители на военна хунта и да безчинстват – да тероризират българския туристически бизнес, каза още лидерът на Атака. „Правителството пък, ако може да се замисли и да си отговори само – има ли нужда от такова правителство, трябва ли да продължи да управлява?\", добави Сидеров По думите му бележките, които поставя РЗИ на вратите на заведенията, за да ги спре от експлоатация, са незаконни. „Тук съм да питам шефът на РЗИ кой им дава право да залепват такива незаконни бележки. Кой дава право на РЗИ да действа като шпиц команда? Кой нарежда на МВР, ресурс на държавни институции, да действа като щпиц команда, като военна хунта, за да убива част от Българския бизнес за сметка на друг\", каза още Сидеров. „Не сме изпратили това правителство във властта да осигурява икономическа територия на едни за сметка на други в туристическия бизнес, сега се запознавам с темата. Кой знае какво е в други, защото истинската власт е в изпълнителната власт. Там е огромният ресурс, там е властовия лост, там са инструментите, с които можеш да съсипеш нечии бизнес, съдба и или да даже територия на някой друг. Това не е пазарна икономика, това не е демокрация.", "date": "2018.08.14", "title": "Сидеров търси сметка за проверките на Валери Симеонов по Черноморието"}
{"url": "http://standartnews.com/balgariya/ekipi_na_tsgm_rabotyat_aktivno_po_razshiryavane_na_zelenata_zona_v_stolitsata-374755.html", "text": "Екипите ни вече работят активно по разширяване на зелената зона в столицата. Това каза в интервю за Агенция Фокус директорът на дирекция „Паркиране и гаражи\" в ЦГМ Румяна Милова. „Проверяват се районите, състоянието на тротоарите, определяме къде ще има нови антирпаркинг елементи, обсъждаме предстоящите ремонти на тротоарите, подготвяме и информационна кампания за жителите на кварталите, които бързо да се ориентират в новите условия\", обясни тя. „В разширението влизат четири района. Първият е „Оборище\" и включва пространството между бул. „Ген. Данаил Николаев\", бул. „Евлоги и Христо Георгиеви\", бул. „Ситняково\" и ул. „Хан Омуртаг\". В район „Лозенец\" или Горни Лозенец пространството е между пл. „Велчова завера\", бул. „Пейо Яворов\", ул. „Атанас Дуков\", ул. „Люба Величкова\", ул. „Хенрих Ибсен\", ул. „Козяк\"; а в район „Красно село\" зоната е в участъка между ул. „Св. Георги Софийски\", бул. „Академик Ив. Евст. Гешов\" и бул. „Ген. Тотлебен\". Последният район е „Възраждане\", където нови паркоместа ще има в пространството между бул. „Ген. Тотлебен\", ул. „Йоаким Кърчовски\", ул. „Камен Андреев\", ул. „Охридско езеро\", ул. „Гюешево\", бул. „Инж. Иван Иванов\", бул. „Ал. Стамболийски\", ул. „Димитър Петков\"/до ул. Д-р Калинков и обратно/, бул. „Ал. Стамболийски\", бул. „Константин Величков\", бул. „Сливница\" и ул. „Опълченска\", заяви още Милова.", "date": "2018.08.14", "title": "Екипи на ЦГМ работят активно по разширяване на зелената зона в столицата"}
{"url": "http://standartnews.com/svyat/zoran_zaev_pak_izrazi_priyatelski_chuvstva_kam_balgariya-374740.html", "text": "Македонското електронно издание „Фактор\" цитира още едно изявление на министър-председателя Зоран Заев по повод напрежението, което възникна с България след коментарите му за характера на Илинденско-Преображенското въстание, пише Агенция Фокус. „Аз съм много внимателен човек. И правя всичко възможно за създаване на приятелство. Гледам да оставя суетата настрана. Република България е партньор на Македония\", подчерта Заев по отношение на изявлението на президента ни Румен Радев. „България демонстрира това партньорство непрекъснато. Тя организира среща за Западните Балкани и ЕС. Подкрепя всички страни, включително и Република Македония\", заяви Заев и добави, че министрите на външните работи на България и Гърция са се борили сякаш за собствената си родина, за да стане възможно Македония да получи дата за начало на преговорите. „Повтарям всичко това, защото не е редно да ги забравяме. Трябва да уважаваме този, който ни помага! Македония винаги ще помага с всичко, от което се нуждае България. Призовавам всички ни да оставим настрана политическите интереси, голия популизъм и това, което ни прави по-малко внимателни\", добави македонският премиер. „Договорът за приятелство и добросъседство потвърди всичко това с нашите подписи. Ние все още трябва да уважаваме и да градим приятелството, което е от взаимен интерес за двете страни и преди всичко за бъдещите поколения. Вече отбелязваме общата ни история, тя е част от цялата ни история\", отбеляза Заев.", "date": "2018.08.14", "title": "Зоран Заев пак изрази приятелски чувства към България"}
{"url": "http://standartnews.com/svyat/maskirani_zapaliha_80_koli_za_edna_nosht_v_shvetsiya-374746.html", "text": "Най-малко 80 автомобила са запалени през тази нощ в градовете Гьотеборг и Тролхетан в Западна Швеция. Колите са запалени едновременно в няколко района, съобщава телевизия Ес Ви Ти. \"Имали сме периоди с голям брой пожари, но в една и съща вечер и за толкова кратък промеждутък от време на толкава различни места – не си спомням\", призна потресена говорителката на полицията в западния регион Ула Брем. В интервю за местния вестник \"Гьотеборгс Постен\" полицаи обясниха, че най-вероятно акцията е координирана чрез социалните мрежи. Очевидци описват как облечени в тъмни дрехи хора са палили колите. Те са носели туби с бензин и бейзболни бухалки, с които са разбивали стъклата на автомобилите. В Тролхетан силите на реда, които са оказали помощ на спасителите и пожарникарите, са били замеряни с камъни. \"Младежи са замеряли полицията с камъни. Те са били с маски, за да не бъдат разпознати\", заяви полицай Клаес Далстрьом.", "date": "2018.08.14", "title": "Маскирани запалиха 80 коли за една нощ в Швеция"}
{"url": "http://standartnews.com/svyat/vanuatu_evakuira_ostrov_s_11_000_zhiteli_zaradi_vulkanichna_aktivnost-374748.html", "text": "Вануату, архипелажна държава в югозападната част на Тихия океан, евакуира цял остров с 11 хиляди жители за втори път за по-малко от година заради вулканична активност, съобщи ДПА, като се позова на правителствен източник. Правителството на Вануату отново въведе извънредно положение миналия месец и нареди масова евакуация на остров Амбае, където се намира вулканът Манаро. Джеси Бенджамин, генерален директор в министерството на климатичните промени и природните бедствия, заяви, че жителите на Амбае са били евакуирани на съседните острови Маево и Еспирито Санто. \"Вече няма хора на Амбае\", каза Бенджамин, цитиран в днешния брой на в. \"Вануату дейли пост\". Стотици местни жители предпочели да напуснат острова доброволно, а евакуирането на останалите било организирано от полицията и спасителните служби. Много хора се бяха върнали по домовете си на Амбае в началото на годината, но вулканичната активност се възобнови през март. Изхвърляната от вулкана пепел през юли е била толкова гъста, че е закривала слънцето, а в някои райони на острова са паднали киселинни дъждове.", "date": "2018.08.14", "title": "Вануату евакуира остров с 11 000 жители заради вулканична активност"}
{"url": "http://standartnews.com/svyat/tramp_podpisa_zakonoproekta_za_byudzheta_na_pentagona_rekordni_razhodi_za_otbrana-374749.html", "text": "Президентът на САЩ Доналд Тръмп подписа вчера законопроекта за бюджета на Пентагона за 2019 финансова година, предвиждащ рекордните 716 милиарда долара разходи за отбрана, съобщиха световните агенции. Церемонията се състоя във военната база Форт Дръм, на 400 км северозападно от Ню Йорк, в която е разположена Десета планинска дивизия на САЩ. Законът деблокира 69 милиарда долара за настоящи операции в чужбина (Афганистан, Сирия, Ирак, Сомалия и др.) и предвижда увеличаване на броя на военнослужещите с 16 хиляди, както и увеличаване на заплатите им с 2,6 процента. Близо 40 милиарда долара ще бъдат похарчени за обновяването на военновъздушните сили, други 65 милиарда ще бъдат заделени за разработването на нови ядрени бойни глави с малка мощност, които ще бъдат монтирани на ракети, изстрелвани от подводници. Бюджетът предвижда също 500 милиона долара за съвместното производство на системите за ракетна отбрана на Израел, 850 милиона долара за обучение и въоръжение на иракската армия и 250 милиона долара помощ в областта на сигурността за Украйна, отбелязва ДПА. Този бюджет \"ще даде на американските военни огневата мощ, от която се нуждаят, за да спечелят бързо и решително всякакъв конфликт\", заяви Тръмп пред хиляди военни в камуфлажни униформи. \"Ние смятаме, че нашите войници заслужават средствата, въоръжението и ресурсите, които са спечелили с кръв, пот и сълзи\", добави президентът, цитиран от Франс прес. \"Космосът, подобно небето, земята и морето, се превърна в област на бойни действия\", изтъкна Тръмп. Той припомни, че по негово разпореждане е започнало създаването на шести вид национални въоръжени сили - Космически сили, с цел да не се допусне разполагане на оръжие в космоса от други държави. \"Нашите чуждестранни конкуренти и противници вече започнаха милитаризацията на космоса, разработвайки нови технологии, за да парализират най-важните технологии и да \"ослепяват\" сателитите, но ние скоро ще ги догоним\", увери американският президент, цитиран от ТАСС. \"Ние сме най-мощните. Ние сме най-добре финансираните. Ние сме най-многочислените. Ние сме най-силните. Ние сме най-хитрите\", изтъкна Тръмп, цитиран от АФП. Законопроектът е наречен на името на Джон Маккейн, един от най-яростните критици на президента Тръмп. Военен герой и дългогодишен сенатор републиканец, председателят на комисията за въоръжените сили към горната камара на Конгреса страда от рак на мозъка. На церемонията по подписването на законопроекта Тръмп изобщо не спомена Маккейн, отбелязват Ройтерс и Асошиейтед прес.", "date": "2018.08.14", "title": "Тръмп подписа законопроекта за бюджета на Пентагона, рекордни разходи за отбрана"}
{"url": "http://standartnews.com/svyat/ungariya_zabranyava_dzhendar_izsledvaniyata_v_universitetite-374751.html", "text": "На висшите училища бе даден 24 часа срок да представят възражения Училищни и университетски преподаватели разкритикуваха планираното им премахване от учебните планове като недопустима намеса в свободата на преподаване и изследване „Никой не иска да прави проучвания по пол, така че не е нужно да се упражнявате. Такива теми подкопават основите на християнското семейство\". С тези думи вицепремиерът на Унгария Жолт Шемиен обяви плановете на правителството в Будапеща да забрани джендър изследванията в университетите, пише австрийският национален ежедневник Die Pressе, цитиран от Агенция \"Фокус\". Проектът бе представен още в края на миналата седмица, а на висшите учебни заведения бе даден срок от 24 часа, за да изложат възраженията си по документа. Понастоящем в Унгария магистърски курсове за джендър изследвания предлагат два университета - държавният „Лоран Йотвьош\" частният американски Централноевропейски университет (CEU). Във всяка от програмите се приемат около 20 студента. И двата ВУЗ-а се намират в Будапеща. Представители на дясното правителство на премиера Виктор Орбан наскоро отново насочиха вниманието си към джендър изследванията, като изразиха категорично мнение, че те подкопават „основите на християнското семейство\". На свой ред преподавателите – училищни и университетски, разкритикуваха планираното им премахване от учебните планове като недопустима намеса в свободата на преподаване и изследване.", "date": "2018.08.14", "title": "Унгария забранява джендър изследванията в университетите"}
{"url": "http://standartnews.com/svyat/evrodeputatite_shokirani_ot_problema_s_bezdomnite_zhivotni_u_nas-374752.html", "text": "Проблемът с бездомните животни у нас стигна и до Брюксел. Мисия на Европейския парламент ще пристигне в България, за да се запознае подробно със ситуацията. Това стана ясно, след като 18 български неправителствени организации внесоха петиция за по-ефективно законодателство и защита на животните. Запознайте се с Перси. Името си котето получава във ветеринарната клиника, в която е оставено преди две седмици. Не само тук, но и в останалите клиники редовно се оставят бездомни животни. Често в тежко състояние, което изисква скъпо лечение. Котето е с три счупвания на костите и паразитна инфекция. Тъй като държавата все още няма решение за бездомните котки, то кротко чака своята съдба или осиновител с добро сърце. Именно заради случаи като този 18 неправителствени организации поеха нещата в свои ръце и внесоха петиция в Европейския парламент. Петицията е подкрепена със снимков и видеоматериал, който показва нехуманното отношение към бездомните животни у нас. България приема Закон за защита на животните още през 2008 г., а от 2011-а престъпленията и насилието над животни са криминализирани. На практика обаче липсва качествен контрол и спазване на българското законодателство, категорични са зоозащитниците. През миналата година у нас е имало 24 194 бездомни кучета, което е с 1667 по-малко от броят им през 2016 г. Междувременно 15 от общо 265 общини в България все още нямат приети програми за овладяване на популацията на безстопанствените кучета. От Столична община обаче смятат, че проблемът с бездомните животни е почти решен. Контролният орган Българската агенция по безопасност на храните регулярно извършва проверки в приютите. През миналата година са извършени 490 инспекции. Последната такава е била през месец януари. Докато чакаме от Европа да ни решат проблемите, депутатите от другите държави са сигурни в едно. Необходими са строга регулация, премахване на незаконните развъдници, кастриране и регистрация на всички бездомните животни, както и хуманни условия в приютите.", "date": "2018.08.14", "title": "Евродепутатите шокирани от проблема с бездомните животни у нас"}
{"url": "http://standartnews.com/balgariya/shte_se_obsazhda_proekt_za_vazstanovyavane_na_baseyna_mariya_luiza-374766.html", "text": "Внесен е проект за възстановяване на басейна „Мария Луиза\", предстои неговото обсъждане. Това каза пред журналисти кметът на София Йорданка Фандъкова. „Преди години този обект е предоставен в по-големия си процент на частно дружество. И като дадохме ясен знак, че там не може да стане нищо друго освен да се възстанови басейнът, собствениците внесоха проект при главния архитект. И след като той бъде широко обсъден, ще има нужда от инвестиции, които трябва да направи самият собственик\", каза Фандъкова. Тя посочи, че инвестиционната програма, която е приета от Столичния общински съвет, се изпълнява интензивно. „Следим много внимателно за това, като съчетаваме ремонтите на водопровод и изграждането на канализации, които прави „Софийска вода\", да съвпаднат с нашата инвестиционна програма за реконструкция на уличните платна, за да правим цялостни ремонти там, където е възможно. Основно се работи в южните райони – в кв. „Бенковски\", в кв. „Модерно предградие\", в кв. „Горубляне\". В същото време ние допълваме тази инвестиционна програма и с възможностите на ПУДООС – в кв. „Люлин\", в кв. „Горна баня\", в кв. „Малинова долина\". Имаме много ясна програма и тя се изпълнява. Това са най-скъпите инвестиции – те са свързани не само с финансиране на самите строителни дейности, но и с много отчуждителни процедури, които струват доста средства\", коментира Фандъкова. Кметът на София посочи, че общината има много сериозни планове и за другата година, защото инфраструктурата на София изисква много усилия. „Благодарна съм на всички районни кметове, които съвестно следят изпълнението на проектите като количество и като качество. Там, където не сме доволни, връщаме фирмите, за да дооправят за своя сметка. Те получават сериозни санкции както за забавяне, така и за лошо качество\", каза още тя. По думите ѝ по проекта „Западен парк\" има проблеми, които се изчистват в момента. „Вярвам, че времето ще се навакса и ще можем в срок да изпълним този проект. Той се изпълнява по ОП „Региони в растеж\". Използваме максимално времето за строителства – ремонтираме паркове, детски градини, спортни зали. Така че в София се строи усилено по публичната инфраструктура, за да можем да подобряваме средата\", каза още тя. До 15 септември трябва да приключи ремонтът на ул. „Резбарска\", каза още Фандъкова „Ул. „Резбарска\" е изключително натоварена улица. Проблемът ѝ беше с един колектор, който е спрял да функционира още през 60-те години, оставен е на самотек и постоянно пропадаше. И улицата имаше редица пропадания – на автомобили, на техника. Затова взехме решение за цялостна реконструкция. Колекторът вече не функционира, зарит е\", обясни Фандъкова. Кметът на София уточни, че заедно с това се прави и цялостна реконструкция на улицата. „Беше направена реконструкция и на водопровода от „Софийска вода\", а в момента завършва и тази на тротоарите и пътното платно. Очаквам най-късно до 15 септември да бъде завършен този обект с цялостна реконструкция на всички съоръжения, които се намират тук. Дължината на обекта е 700 м\", коментира Фандъкова. Тя обясни, че следващата година предстои цялостна реконструкция и на улиците „Каменоделска\" и „Първа българска армия\", които по думите ѝ са в тежко състояние. „Очаквам по-голямата част от обектите да приключат до 15 септември. След това остава да се работи по ул. „Граф Игнатиев\" и разширението на бул. „Монтевидео\", които не пречат на цялостното движение в града. Най-тежко е на бул. „България\" – там се работи много интензивно, за да могат да успеят час по-скоро да освободят движението. Когато приключи ремонтът на платното в посока изход, ще помислим дали да започнем и платното в посока център. Ако наближи 15 септември – ще го оставим за догодина. Благодаря на хората, че са търпеливи, но не можем да злоупотребяваме с това, затова правим всичко възможно до 15 септември да приключим\", каза още Фандъкова.", "date": "2018.08.14", "title": "Ще се обсъжда проект за възстановяване на басейна Мария Луиза"}
{"url": "http://standartnews.com/balgariya/osnovnite_remonti_v_sofiya_shte_priklyuchvat_do_15_septemvri_ostava_samo_graf_ignatiev-374768.html", "text": "Основните ремонти в София ще приключват до 15 септември, след това ще остане единствено този на ул. „Граф Игнатиев\", съобщи днес заместник-кметът Евгени Крусев. „Където е нужно да работим през нощта, работим и през нощта – на кръстовището на СУ „Климент Охридски\" беше така. На ул. „Резабрска\" работното време е удължено – работи се от 7.00 ч. до 20.00 ч., не повече, за да се запази спокойствието през нощта. Основните обекти ще приключат до 15 септември, като единствено ул. „Граф Игнатиев\" ще остане за след това\", посочи Крусев. Той обясни, че вече са премахнати старите релси на кръстовището на ул. „Раковска\" и ул. „Граф Игнатиев\" и започва полагането на новия релсов път. „Започна поставянето на новите гранитни плочи на пл. „Славейков\" – там ремонтът върви в срок. Очакваме до края на седмицата да приключи ремонтът на бул. „Христофор Колумб\". След това затваряме Източната тангента от кръговото при ул. „Продан Таракчиев\" до кв. „Христо Ботев\" - там движение няма да има, ще се пропускат само колите на хората, живеещи в близост. На бул. „България\" днес трябва да приключи фрезоването на пътната настилка и започва полагането на новата хидроизолация. А до края на тази седмица да започне и полагането на асфалт. Очакваме, ако е възможно, до 20 август да е готово платното към кв. „Бояна\" и тогава да преценим дали да започнем платното в посока центъра. От днес е пусната удължената тролейбусна линия номер 5 в кв. „Младост\" – вече кварталите „Младост 1\" и „Младост 2\" са свързани с тролей\", обясни Крусев.", "date": "2018.08.14", "title": "Основните ремонти в София ще приключват до 15 септември, остава само Граф Игнатиев"}
{"url": "http://standartnews.com/balgariya/transportniyat_ministar_inspektira_rayona_na_razliva_na_mazut_okolo_sozopol-374754.html", "text": "Министърът на транспорта, информационните технологии и съобщенията Ивайло Московски инспектира района на разлива на мазут в залива на Созопол. От борда на специализирания катер на Изпълнителна агенция „Морска администрация\" бе извършен оглед на мерките, които са взети за ограничаване на мазутното петно и бяха обсъдени допълнителните действия. \"Имаме разписана процедура, която в подобен авариен режим се задейства, това ще бъде допълнителен разход, но имаме уверението и на министър-председателя, че ще бъдат осигурени необходимите средства\", коментира Ивайло Московски. Той съобщи, че вчера е взето категоричното решение да бъде изцяло източен мазутът от потъналия още през 1921 година кораб \"Мопанг\", който е източникът на замърсяването. Очаква се още днес следобед представителите на две фирми, които разполагат с необходимата технология, да направят оглед. Подобна операция е извършвана в България, но при други параметри, каза изпълнителният директор на ИА \"Морска администрация\" кап. Живко Петров. Той информира министър Московски, че вече са изградени 500 метра заграждения за ограничаване на разлива, а днес ще бъдат поставени още 500 метра. По този начин разливът ще бъде напълно овладян. По-късно през деня водолази ще се гмурнат на около 25 метра дълбочина, за да прикрепят плаващи бариери към потъналия кораб. Целта е плавателният съд да бъде обезопасен докато бъде източено горивото.", "date": "2018.08.14", "title": "Транспортният министър инспектира района на разлива на мазут около Созопол"}
{"url": "http://standartnews.com/balgariya/prez_2021_godina_tryabva_da_zaraboti_nov_darzhaven_organ_za_horata_s_uvrezhdaniya-374772.html", "text": "През 2021 година, след като бъдат извършени другите стъпки от реформата за хората с уреждания, ще се премине към създаването на орган, който ще замени Агенцията за социално подпомагане. Това коментира омбудсманът Мая Манолова по време на среща с представители на хората с увреждания и такива в неравностойно положение във Варна. По думите й основното постигнато след протестите на майките на деца с увреждания е да има индивидуална оценка със задължителен характер за абсолютно всички институции, както и Законът за личната помощ, заедно със Закона за социалните услуги и за хората с увреждания. „За помощните средства и за медицинските изделия трябва да бъдат въведени стандарти, на които да отговарят, и от 2020 година човекът да получава не лимитирани средства за помощно средство, а самото помощно средство\", уточни Манолова. Тя добави, че след законодателните промени индивидуалните оценки и политиките за хората с увреждания ще се осъществяват на най-близкото до тях ниво от специализирани звена в Агенцията за социално подпомагане. „Има множество забележки за начина, по който тези звена си вършат работата. Постигнахме и споразумения за създаване на Фонд за лична мобилност и достъпна среда, който да даде възможност за адаптиране на сградите, частни и обществени, за нуждите на хората с увреждания\", каза още омбудсманът. Тя припомни също, че е договорено повишаване на финансовата месечна подкрепа за хората с увреждания, която ще замести сега получаваните месечни интеграционни добавки и ще бъде малко по-голяма. „Промените ще се усетят още от 1 януари от абсолютно всички хора с увреждания. Министърът е направил сметка, 120 млн. лева струва това да се получават повече средства\", добави още Мая Манолова. Граждани на Варна се жалват, че дължими публични задължения, за които не са информирани, се събират чрез частни съдебни изпълнители. Това каза още Мая Манолова, която заедно с екип от експерти на институцията организира изнесена приемна за граждани. Тя отбеляза, че е организирала среща с директора на звеното за местни данъци и такси и зам.-кмета по финансовата част именно по повод жалбите от граждани, на които дължими публични задължения се събират чрез частни съдебни изпълнители. „В резултат на това гражданите са максимално натоварени с такси и разноски от частния съдебен изпълнител, такси за запориране на сметки, такси за възбрана на имущество. Ще се опитам да убедя общинското ръководство към събиране с частен съдебен изпълнител да се пристъпва едва след като е направено всичко възможно гражданинът да бъде уведомен, че е длъжник\", отбеляза Мая Манолова. Тя обясни, че по време на изнесената приемна голяма част от хората са заявили, че си плащат дължимите данъци и такси, а след време разбират, че са дадени на частен съдебен изпълнител за данък или такса, за която не са били уведомени. Мая Манолова подчерта, че част от общините в страната имат практиката да ползват услугите на частни съдебни изпълнители, вместо публичните изпълнители, за да събират вземания от граждани, които не са платили местните си данъци. „Коректното отношение на местната власт към гражданите, които я избират, е да бъдат уведомени за действията, които принудително ще бъдат предприети. Така на хората ще им бъдат спестени пари, нерви и справедлив гняв. Много се надявам, че и по този въпрос с местната власт ще стигнем до споразумение\", заяви Мая Манолова.", "date": "2018.08.14", "title": "През 2021 година трябва да заработи нов държавен орган за хората с увреждания"}
{"url": "http://standartnews.com/balgariya/slanchevo_s_visoki_temperaturi-374737.html", "text": "Днес отново ще бъде слънчево. След обяд над по-голямата част от страната ще се появи висока, над югозападните райони и средна облачност, но само на отделни места там ще превали слаб дъжд. Ще духа слаб, в Дунавската равнина и източните райони до умерен вятър от изток-югоизток. Максимални температури между 30° и 35°, в София - около 29°. Атмосферното налягане ще бъде близко до средното за средното за август и през деня ще се задържи почти без промяна. Над Черноморието ще бъде слънчево с до умерен източен вятър. Максималните температури на въздуха: 27–29°. Температурата на морската вода е 26–27°. Вълнението на морето ще бъде 2-3 бала. Над планините ще бъде слънчево, след обяд с висока, а над масивите от Югозападна България и средна облачност и на отделни места там ще превали слаб дъжд. Ще духа до умерен източен вятър. Максималната температура на височина 1200 метра ще е около 24°, на 2000 метра – около 17°.", "date": "2018.08.14", "title": "Слънчево с високи температури"}
{"url": "http://standartnews.com/balgariya/rumen_petkov_prez_2009_g_byaha_uvolneni_horata_zadarzhali_mityo_ochite_prez_2007_g-374742.html", "text": "През 2007г. по времето, когато настоящият лидр на АБВ Румен Петков беше вътрешен министър, Димитър Желязков – Митьо Очите е задържан. Петков обясни в студиото на „Тази сутрин\", че тогава всички 17 души от организирана престъпна група са били задържани и осъдени. Това беше една от най-успешните акции с достатъчно силни доказателства, подчерта Петков. Лошото е, че хората, провели тази акция, бяха уволнени през 2009 г. и така беше даден знак, че посегналите на Митьо Очите и Будимир Куйович са вън от системата, коментира лидерът на АБВ. По думите на Петков след това много години никой не се е занимавал с Димитър Желязков. Той обяви още, че не познава задържания заедно с Очите в Истанбул общински съветник от БСП Бенчо Бенчев. Според него от БСП трябва да обяснят защо такъв човек е бил подкрепен от тях и защо е бил избран за зам.-председател на общинския съвет. Румен Петков определи поведението на македонския премиер Зоран Заев като недопустимо и заяви, че той си позволява да лъже за факти, които са доказуеми. Той коментира, че Заев си приписва заслуги, за които няма особен принос. Петков подчерта, че първото общо честване на Илинденско-Преображенското въстание е било по време, в което Георги Първанов беше президент. Петков каза още, че не е чул извинение от Заев, а прочел справка какви венци е купувал македонският премиер и къде ги е поднасял.", "date": "2018.08.14", "title": "Румен Петков: През 2009 г. бяха уволнени хората, задържали Митьо Очите през 2007 г."}
{"url": "http://standartnews.com/balgariya/obviniha_bencho_benchev_che_ukrival_mityo_ochite-374743.html", "text": "Районната прокуратура в Бургас повдигна обвинение на Бенчо Бенчев за това, че е укрил в Турция и Гърция Димитър Желязков-Митьо Очите. Обвинен е и за това, че е държал боеприпаси, без да има разрешително. Наложена му е парична гаранция от 50 000 лв., както и забрана да напуска страната, съобщиха от прокуратурата. Като нелепа случайност бургаският бизнесмен определи съвпадението, че по времето на ареста на Димитър Желязков е бил в същия хотел в Истанбул преди повече от седмица. Бенчев се яви с двама адвокати в следствения арест в Бургас. \"Не приемам обвиненията. Срещата с Димитър Желязков беше случайна\", каза заместник-председателят на Общинския съвет в Бургас Бенчо Бенчев преди да влезе в Окръжната следствена служба\". \"Искаме истината да излезе наяве\", подчерта по-рано адвокатът. Според Найденов повдигането на обвинения на Бенчо Бенчев за укриването на Димитър Желязков-Очите \"не означава, че той е престъпник\". При зрелищна акция на МВР на 2 август беше разбита група за рекет, палежи и побоища, която според прокуратурата се оглавява от Желязков. Той не беше арестуван, но три дни след акцията го откри и задържа полицията в Истанбул. Желязков чака екстрадиция. Очаква се малко по-късно от Окръжната прокуратура в Бургас също да направят изявление.", "date": "2018.08.14", "title": "Обвиниха Бенчо Бенчев, че укривал Митьо Очите"}
{"url": "http://standartnews.com/balgariya/8_hil_uchenitsi_sa_zaminali_da_zhiveyat_v_chuzhbina-374745.html", "text": "И тази година очакваме около 60 хил. първокласници, каза министърът на образованието Красимир Вълчев по бТВ. Той призна, че при задействането на държавния механизъм за връщането на децата в училище, са успели да върнат 24 хил. ученици, но вторично от тях отпаднали от клас 4000. Установило се още, че 8 хил. българчета са заминали да живеят в чужбина със семействата си. 12-13 хил. деца от гетата пък въобще не са тръгнали на училище. В момента текат 850 ремонта на училища, повечето ще са приключили до първия учебен ден, каза още Вълчев. Над 500 училища и детски градини ще бъдат обновени през новата учебна година, финансирани от 700 млн. лв. по оперативни програми на ЕС. Шкафчета ще има за около 40 на сто от децата в училище, каза министърът, като уточни, че на много места и сега учениците имат такива.", "date": "2018.08.14", "title": "8 хил. ученици са заминали да живеят в чужбина"}
{"url": "http://standartnews.com/balgariya/samo_za_edin_uikend_nad_6000_shofyori_zasecheni_s_previshena_skorost-374744.html", "text": "6636 моторни превозни средства и 7535 водачи и пътници в коли са проверени само този уикенд по време на полицейската операция за контрол на пътищата. От полицейските служители са издадени 3974 фиша и 1024 акта за установени административни нарушения. В рамките на операцията през двата почивни дни са констатирани 6298 нарушения на скоростните режими. На 245 водачи са издадени заповеди за принудителни административни мерки, а на 78 са отнети свидетелствата за управление на МПС поради неплатени глоби. На място полицейските служители са връчили 462 електронни фиша, съобщиха от МВР. Най-много нарушения за скорост са засечени на територията на Велико Търново – 519, и на територията на Бургас - 485. ", "date": "2018.08.14", "title": "Само за един уикенд: Над 6000 шофьори засечени с превишена скорост"}
{"url": "http://standartnews.com/balgariya/vigenin_babh_e_darzhava_v_darzhavata_razpredelyashta_bezkontrolno_sredstva-374739.html", "text": "„Искахме оставката на министъра на земеделието Румен Порожанов още през юли, когато стана ясно, че БАБХ и съответно неговото министерство не са в състояние по адекватен начин да се справят със ситуацията в с. Болярово. Последната им стъпка, която буквално е подигравка с хората там, е с обществена поръчка за тестове за чума по дребните преживни животни, която препотвърди нуждата от тези оставки на министъра, който носи политическа отговорност. Ако не е той, редно е министър-председателят Бойко Борисов да поеме такава отговорност, защото той назначава директора на БАБХ.\" Това каза по бТВ народният представител от ПГ на „БСП за България\" Кристиан Вигенин. По думите му директорът на БАБХ д-р Дамян Илиев отдавна е трябвало да се оттегли от тази позиция по различни мотиви. Народният представител призова прокуратурата да се самосезира по случая. Вигенин заяви, че към него са се обърнали множество граждани и журналисти със сигнали за дейността на БАБХ. „Агенцията се е превърнала в държава в държавата, която безконтролно преразпределя потоци от средства. Има поне няколко обществени поръчки, които по-специално трябва да бъдат прегледани, а иначе е нужна и проверка за правомощията на тази институция\", категоричен беше Вигенин.", "date": "2018.08.14", "title": "Вигенин: БАБХ е държава в държавата, разпределяща безконтролно средства"}
{"url": "http://standartnews.com/balgariya/stolichna_obshtina_organizira_razdavane_na_mineralna_voda-374738.html", "text": "От днес, вторник, 14 август, до 17 август, във връзка с горещите летни дни и високи температури Столичната община организира раздаване на минерална вода за гражданите. Водата ще се раздава безплатно до изчерпване на наличните количества от 13.30 часа. Организирани са три пункта в столицата: - пред пилоните на Националния дворец на културата, - на площадното пространство при храма „Св.Неделя\", - на Орлов мост - при езерото „Ариана\" (в близост до автобусната спирка). Водата e осигурена като дарение от „Девин\" АД и ще бъде раздавана от служители на общината.", "date": "2018.08.14", "title": "Столична община организира раздаване на минерална вода"}
