{"url": "http://standartnews.com/mneniya/diyan_stamatov_pred_standart_masovite_roditelski_sreshti_sa_izlishni-377606.html", "text": "-  - Според мен не трябва да има масови родителски срещи, в които се говори едно и също. Родителите и без това получават по-пълноценна информация за децата си чрез електронния дневник. Няма смисъл за ги викаме във време, което не е удобно за тях, и да им даваме информация, която е обща за всички деца. Най-големият проблем е, че на едно място се струпват огромно количество   родители. А далеч по-добре е учителите да споделят това, което се случва с децата, в личен контакт с родителите. Те и без това виждат информацията за своите деца в електронните дневници. Там са записани както оценките им, така и отсъствията, за които самите родители научават в реално  време. - Ние проведохме една учителска среща в началото на учебната година. И ще имаме ден на отворените врати в училището в края на първия срок, в който могат да дойдат всички родители от сутринта до вечерта. Да споделят какви притеснения имат за своите деца и да разговарят с техните учители. Това ще стане в края на първия учебен срок, когато ще организираме подобен открит ден. Ако има майки и бащи, които са видели високи резултати за своите деца в електранния дневник, няма смисъл да отделят от времето си, за да разговарят с учителя. Могат да го направят, ако искат да се консултират с него за бъдещето на детето си и неговия кариерен избор, но няма да са задължени да дойдат. - За съжаление в определени училища тези срещи се превръщат в порочен кръг. При нас се стремим родителските срещи да са само за кариерна и учебна ориентация на децата. Ако се налага да се заплащат средства за учебници и други помагала, това се прави от касиера на класа. Средствата със сигурност не се събират на родителски срещи – родителите, които имат онлайн сметки, могат да ги преведат по всяко време на денонощието. Винаги се съобщава за какво става дума. - Родителите се зарадваха много на факта, че могат да получават информация за децата си в реално време. А най-интересното е, че в тези дневници се регистрираха и бабите, и дядовците на децата, за да могат да следят техните резултати.  Понякога това се случва, защото родителите са в чужбина и бабата е настойник на детето. В други случаи просто баба и дядо искат да знаят оценките и отсъствията на ученика. В подобни случаи разрешаваме такава регистрация. Но ако става дума за външни роднини, първо семейството трябва да разреши достъпа. Самото дете също може да влезе онлайн до оценките си. - Според мен в програмите са застъпени най-новите знания, например по клетъчна биология, което обаче означава учителите да бъдат допълнително обучени съобразно най-новите научни тенденции. Огромен смисъл има и подготовката, свързана със здравето. Радвам се, че в новите учебници са записани уроци, свързани както с наднорменото тегло, което е значителен проблем за голяма част от децата, така и с анорексията и булимията, включително и със стреса. Учениците, които искат да кандидатстват с биология, трябва да познават най-новите открития в тази област.", "date": "2018.11.04", "title": "Диян Стаматов пред \"Стандарт\": Масовите родителски срещи са излишни"}
{"url": "http://standartnews.com/lyubopitno/shef_napravi_podaratsi_za_2_mln_dolara_na_sluzhitelite_si-377611.html", "text": "Шеф на фирма пръсна милиони долари, за да подари нови коли на служителите си. Президентът на индийската компания Hari Krishna Exporters, която се занимава с търговия със скъпоценни камъни, подари на своите служители шестстотин чисто нови автомобили Maruti Suzuki, съобщи auto.blitz.bg. За националния празник Дивали, който за последователите на индуизма празнува триумфа на доброто над злото, Савджи Долакия -  шеф на Hari Krishna Exporters, направи изумителен жест към сътрудниците си. Освен факта, че 600 служители на компанията са получили нови автомобили, на около 1000 други са раздадени големи парични бонуси и дори апартаменти. Общата стойност на дарените автомобили се оценява на над 2 милиона долара. \"Целта на тази програма беше да бъде възнаградена лоялността и отдадеността на служителите на компанията\", пише Савджи Долакия във Facebook.  Долокия се прослави със своята щедрост още преди 2 г., когато на празника Дивали подари на служителите си апартаменти.", "date": "2018.11.04", "title": "Шеф направи подаръци за 2 млн. долара на служителите си"}
{"url": "http://standartnews.com/svyat/lukashenko_zaplashi_polsha_zaradi_us_bazite-377597.html", "text": "Президентът на Беларус Александър Лукашенко призова външния министър на Полша Яцек Чапутович да се въздържа от създаването на натовски военни база на територията на страната. \"Ние с вас (поляците-б.р.) не смятаме да воюваме. Затова не трябва да се създават излишни бази. В противен случай ние с руснаците ще трябва да отговорим. Това означава, че ще бъдем принудени да разположим някои неща, за да ви противодействаме\", заяви Лукашенко.  Още на 31 октомври по време на Мюнхенската конференция той предупреди Полша, че идеята за създаване на \"Форт Тръмп\" (американски батальон на полска територия) няма да доведе до нищо добро.  В същото време зам.-министърът на външните работи на Русия Александър Грушко заяви, что Русия и Беларус имат всички военно-технически възможности, за да отговорят на разполагането на постоянна американска база в Полша.  При това социологическо проучване на IBRIS, показа, че идеята за създаване на територията на страната на американски бази не се одобрява от мнозинството поляци. Против се обявяват 61,5 % от анкетираните, а \"за\" са едва 11,5 процента.", "date": "2018.11.04", "title": "Лукашенко заплаши Полша заради US базите"}
{"url": "http://standartnews.com/lyubopitno/huawei_pak_vodi_pred_apple_prez_tretoto_trimesechie_na_2018_g-377514.html", "text": "Според последните данни на IDC, Huawei не само продължава да изпреварва Apple по доставки в глобален план, но и бележи 32,9% ръст спрямо Q3 на 2017 при глобален спад на пазара от 6%, съобщават от китайската компания. След като през второто тримесечие на 2018 Huawei за първи път измести Apple от втората позиция по глобални доставки при производителите на смартфони, компанията отново регистрира по-добри резултати от американския си конкурент и през третото тримесечие на настоящата година. Според данните на IDC, глобалният пазар на смартфони бележи 6% спад за Q3/2018 спрямо Q3/2017. Всички производители общо са доставили 355,2 млн. устройства през последното тримесечие, спрямо 377.8 милиона за същия период на миналата година. На този фон Huawei бележи огромен ръст, доставяйки 52 млн. устройства през третото тримесечие на 2018, което е 32,9% повече спрямо същия период на 2017 г. Пресметнато в пазарни дялове, глобално Huawei държи 14,6 %, което е с цели 4,2 процентни пункта повече в сравнение със същия период на 2017 (10,4%) и с 1,4 процентни пункта повече от настоящия пазарен дял на Apple. Според експертите на IDC, ако Huawei продължи да се развива със същите темпове, компанията не само ще се утвърди на втората позиция при производителите, но и няма да мине много време преди да посегне към първото място. Моделите P20 и P20 Pro продължават да бъдат едни от най-търсените на пазара и да реализират впечатляващи обеми по отношение на продажбите си, докато новата флагманска серия Mate 20, която излезе на пазара преди по-малко от месец, напълно оправда званието „Най-очакван смартфон за 2018\" и също реализира чудесни пазарни резултати, които тепърва ще се повишават през следващите месеци. В България през първите 10 дни след пускането му на локалния пазар, продажбите на Mate 20 Pro са с впечатляващите 2,36 пъти по-високи в сравнение с първите 10 дни на Mate 10 Pro. „Надпреварата за лидерската позиция на пазара на смартфони продължава да бъде много оспорвана след като Huawei отново изпревари Apple\", сподели статистическият мениджър на IDC Антъни Скарсела.", "date": "2018.11.04", "title": "Huawei пак води пред Apple през третото тримесечие на 2018 г."}
{"url": "http://standartnews.com/lyubopitno/retsepta_na_denya_rultsa_ot_shunka_i_krema_sirene-377521.html", "text": "Продукти: 500 г пушена шунка, 300 г крема сирене, 2 домата, 1 червена чушка, 3 стръка див лук, 150 г кисели краставички, сол и черен пипер на вкус Приготвяне: Нарежете зеленчуците на ситно. В купа разбъркайте крема сиренето със зеленчуците и подправките. Намажете всеки слайс шунка с малко от плънката и завийте във формата на руло. Можете да захванете всяко руло с клечка за зъби, коктейлна пръчица за украса или да ги завържете със стръкче див лук.", "date": "2018.11.04", "title": "Рецепта на деня: Рулца от шунка и крема сирене"}
{"url": "http://standartnews.com/lyubopitno/balgarsko_prilozhenie_za_izuchavane_na_ezitsi_veche_ima_34_000_klienti_po_sveta-377518.html", "text": "Година след своето създаване българското мобилно приложение за изучаване на чужди езици Worddio вече има 34 000 инсталации, направени в почти всички държави по света. Броят на регистрациите пък е достигнал 22 158. Апликацията е достъпна за мобилните платформи Android и iOS. Тя предлага над 270 000 думи и фрази, записани на 34 езика от оригинални носители на речта, подредени в групи по нива и теми. По този начин приложението покрива над 90% от населението и езиците, които се говорят масово на планетата. То се позиционира като своеобразна мобилна версия на популярните флаш карти за учене на езици, но в аудио формат, което позволява на учещия да чува правилното произношение на всяка дума. „Създадох Worddio за да отговоря на съвсем реален проблем, пред който се изправих и аз преди няколко години. Тогава се наложи спешно да подобря своя английски език и посещавах редица курсове както в България, така и в чужбина\" - споделя Иван Манев, основател на стартиращия проект. Идеята за приложението му идва именно на едно от тези езикови обучения в Малта, когато той започва да търси мобилни апликации за езиково обучение, но установява, че всички съществуващи имат елемент на интерактивност. Това изисква ангажирането на потребителя и изключва възможността да се използват примерно по време на шофиране, ходене или други ежедневни дейности. „Установих, че липсва приложение, което да е насочено към заетите хора и да им позволява да учат в движение. Затова реших, че това е добра пазарна ниша и мога сам да създам такова. Отзивите от приятелите и семейството ми потвърдиха моята позитивна нагласа и така през 2013 г. се заех с реализацията на проекта\" - добавя още Иван Манев. Той преминава през редица перипетии, успешно участие в състезанието за предприемачи StartUP Weekend, създава една първоначална версия на приложението, от която по-късно се отказва. В сегашния си вид то стартира през ноември 2017 година. Днес – точно година по-късно вече има 34 000 потребители от България, Великобритания, Германия, Русия, САЩ, Гърция, Румъния и много други страни, a интересът непрекъснато нараства. Освен, че улеснява заучаването на нови думи с правилното им произношение, приложението спестява и много време, позволявайки дори на най-заетите хора да го използват пълноценно докато са в движение. Показателно за интереса към апликацията е, че още на шестия месец в целия свят има едва 10 държави, от които то не е свалено нито веднъж. Съвсем наскоро тя спечели и третото място в категория Мобилни апликации на конкурса Сайт на годината 2018. Най-голям брой потребители са посочили като свой майчин език български (75%), следван от английски (9%), руски, гръцки и испански – с по 2 процента. Най-много от тях учат чрез приложението английски език (59%), следван от немски (10%), испански (6%), френски и италиански – с по 4 процента. Статистиката за българските потребителите пък показва, че 71% от тях са избрали да учат английски език, 11% - немски език, 6% - испански език и по 3% - френски и италиански език. Другата по-значима група – тази на англоговорящите потребители – учи най-много испански език (18%), следван от френски (13%), немски (11%), италиански и корейски с по 7%, както и японски език с 6 процента. Средно прекараното време в приложението е 5.3 минути, а максималният брой на уникалните месечни потребители, използвали Worddio в определен месец, е 8790. Във възрастово отношение преобладават обучаващите се между 35 и 44 години, следвани от тези на възраст между 25 и 34 години, както и тези между 45 и 54 години. 53.3% от потребителите на приложението са жени, а 46.7% - мъже. Иван Манев е убеден, че през следващите години нуждата от подобни езикови приложения ще нараства. Според него навлизането на изкуствения интелект в този сегмент няма как напълно да обезсмисли знаенето на чужди езици и да го замести с интелигентен софтуер за преводи в реално време. „Всеки език и всяка култура си имат своите особености, които няма как да бъдат предадени изцяло от изкуствен интелект. Затова и в обозримо бъдеще нуждата да знаем чужди езици няма да изчезне\" - убеден е стартиращият предприемач. В бъдеще той планира да разшири възможностите и обхвата на своето приложение, да го интегрира по-тясно със специфичните нужди на езиковите училища и школи, както и да създаде общности от потребители по градове.", "date": "2018.11.04", "title": "Българско приложение за изучаване на езици вече има 34 000 клиенти по света"}
{"url": "http://standartnews.com/lyubopitno/chovekat_koyto_izbira_toaletite_na_melaniya_tramp-377598.html", "text": "  Не само личният живот и действията на първата дама на САЩ, обаче, попадат във фокуса на медиите. Най-често тя влиза в новините заради модните си решения. Кой обаче се крие зад невероятните визии на Мелания Тръмп? За това разказва \"Ню Йорк Таймс\", цитиран от dir.bg. Колаборацията между първата дама и нейния френски дизайнер започва на 3 януари 2017 г. - 17 дни преди встъпването в длъжност на американския президент на официална церемония в Капитолия. \"Щях да си изпусна телефона\", спомня си Ерве Пиер момента, в който получил съобщение от Мелания. \"Искам да Ви помоля за една услуга\", написала тя и питала дали е възможно Ерве Пиер да подготви тоалета й за церемонията по встъпването в длъжност на Тръмп. Още на следващия ден двамата се срещат в Ню Йорк. \"Моята задача е да обличам и съветвам първата дама. Не съм стилист. Аз съм съветник и тя държи на това\", казва Ерве пред американския Vogue през декември 2017 г. Той обяснява, че и двамата държат на разграничаването на понятията: \"Коя свободна жена би се оставила да ѝ казват какво да облича? Това е едно взаимодействие, една съвместна работа.\" Според Ерве предишната професия на Мелания също дава отражение върху избора на визиите: \"Като бивш модел тя е запозната с модата. Тя е наясно с кройките и говорим на един език, когато става дума да отхвърлим някоя рокля.\" Дизайнерът рядко стига до скиците, а по-скоро следи какво предлага конкуренцията. \"Най-важното при този избор е: Никоя рокля, с която ще се появи Мелания Тръмп, не трябва да е носена от друга известна личност на обществено събитие. И не става дума за суета. Винаги питам: Била ли е вече на червения килим? Носил ли е някой вече този тоалет? Защото не искам Мелания да влиза в списъка: \"На кого му стои по-добре\", обясни Пиер пред списание \"W\" преди година. Въпросът \"Кой облича Мелания Тръмп\" вълнува много хора. Причината е, че дизайнери, като Том Форд и Марк Джейкъбс отказаха на първата дама, защото не са съгласни с политиката, която води съпругът ѝ. Пиер си има собствено мнение по въпроса: \"Красотата на тази страна е, че е демократична. Някои хора не желаят да обличат определени хора, а други искат. Аз избирам да го правя.\" За 53-годишния дизайнер да избираш облекла за дамите е повече от въпрос на размер, фигура, цвят и кройка. \"Когато работите с една жена, не става дума за облекло. Става дума за начина на живот на съответната личност: как се храни, как се организира\", обяснява Пиер. \"Винаги поставям един въпрос, когато искам да представя някоя идея на хартия: Къде отива тази жена? Ако нямате цел, това е просто една идея на хартия и роклята не означава нищо.\" Не винаги обществото оценява визиите на първата дама по достойнство. Няма как да забравим, например, дискусията за чифт черни обувки на висок ток, с които се появи в края на август на път за Тексас, който бе засегнат от ураган. Или якето с надпис: \"Наистина не ми пука. А на теб?\", което носеше по време на посещението си в бежански лагер през юни. Модният съветник има отговор и на този въпрос: \"Не винаги съм прав. Правя грешки и същото важи и за Мелания. Няма книга \"Как да бъдете перфектната първа дама\". Учиш се, докато го правиш.\" Омароза Маниго-Нюман, която е бивша сътрудничка на Белия дом, обаче твърди, че гафовете са съзнателни послания. В интервю за телевизия ABC след скандала с якето Мелания каза: \"Беше вид послание, да! Бих искала критиците ми да се концентрират върху това, което правя, и върху инициативите ми, а не върху това, което нося.\" Пиер е учил в École de la Chambre Syndicale de la Couture Parisienne, а след това е работил за Balmain и Dior. В началото на 90-те години кариерата му го отвежда отвъд Атлантика - в Ню Йорк, където работи за Vera Wang, Oscar de la Renta и Carolina Herrera. Пиер се е грижил за някои от облеклата на Лора Буш, Хилари Клинтън и Мишел Обама. А сега работи самостоятелно за визията на Мелания Тръмп. За него това е повратна точка в кариерата му: \"Без нея все още щях да съм скрит някъде като призрак.\" Днес всеки на модната сцена знае името на Ерве Пиер.", "date": "2018.11.04", "title": "Човекът, който избира тоалетите на Мелания Тръмп"}
{"url": "http://standartnews.com/lyubopitno/kakvo_da_yadem_prez_esenta_za_da_sme_zdravi_prez_zimata-377584.html", "text": "Есента е сезонът, в който имунитетът ни отслабва, а в същото време започват да ни атакуват всякакви вируси и бактерии. Затова трябва да избираме подходящи храни, с които да засилим организма си за предстоящата зима, предава Дарик. Сезонните храни съдържат всички необходими витамини, минерали, фибри. Притежават и мощни бактерицидни свойства. Освен това ще ви дадат повече енергия и ще ви помогнат да се преборите с есенната депресия. Ябълките са полезен източник на витамините А, В, Е, С, натрий, йод, мед, фосфор, калий. При термичната обработка голяма част от тях се запазват, но плодът загубва своята киселинност. Така  може да се употребява и от хора, страдащи от стомашно-чревни и сърдечно-съдови заболявания. Идеални са в борбата с бръчките. Имат и благоприятно въздействие върху работата на бъбреците. Страхотни са за нормализиране на кръвното налягане. Този „нектар на боговете\" не само е много вкусен, но и притежава куп полезни свойства. Медът е с високо съдържание на антиоксиданти, които могат да помогнат за намаляване на риска от някои видове рак и сърдечно-съдови заболявания. Има антибактериални свойства, които стимулират имунната система. Дава на тялото ви голям прилив на сила и енергия, тъй като е източник на въглехидрати. Медът съдържа няколко пробиотични бактерии. Една от най-типичните за есента храни безспорно е тиквата. Тя е добре заредена с полезните бета-каротин, витамин С и фолиева киселина. Дори техните семки са богати на хранителни вещества и са добър източник на цинк и Омега-3 мастни киселини. Освен това правейки тиквата част от ежедневния ни хранителен режим, можем да помогнем на кожата да се справи с неблагоприятното време, като я овлажнява и подхранва. Джинджифилът има високо съдържание на калий, на манган и минерали. Съдържа смоли, полизахариди, флавоноиди и етерично масло, на което се дължи лютивият му вкус. Освен като подправка джинджифиловото коренище се използва и за лечение на много болести. Той е изключително подходящ за хладните есенни дни. С него се лекува кашлица, настинка, налепи по гърлото. Действа като естествено противовъзпалително средство. Подправката помага за по-бързото възстановяване на организма при простуда, ангина и грип. Стимулира отделянето на слуз от бронхите и изчиства дихателните пътища. При грип и настинка се препоръчват инхалациите с прясно сварен корен от джинджифил. Канелата е идеалният избор за есента. Тя се използва за лечение на простуда, кашлица. Ароматът на канелата успокоява сетивата и спомага да поддържаме тялото си топло и във форма през есента и зимата. Смята се, че канелата повишава енергията и жизнеността и е особено подходяща за хора, които страдат от студени крайници. Освен като стандартната подправка за десерти и чайове, с канела на прах може да поръсите салати, различни ястия и да се добавя към сосове. Червените боровинки са вкусни, сочни и здравословни плодове, чийто сезон е именно есента. Те са нискокалорични и буквално натъпкани с полезните за сърцето антиоксиданти – антоцианини. Този плод играе и важна роля при лечението на заболявания на венците, възпаления в устната кухина, инфекции на пикочните пътища, както и при различни форми на рак. Може да намерите пресни червени боровинки през месеците от септември до декември, макар че най-често ги приемаме под формата на сок или ги използваме за различни сосове.", "date": "2018.11.04", "title": "Какво да ядем през есента, за да сме здрави през зимата"}
{"url": "http://standartnews.com/svyat/iztegliha_69_chasa_zapis_ot_chernata_kutiya_na_padnaliya_samolet_v_indoneziya-377576.html", "text": "  69 часа записи са били свалени от едната черна кутия на катастрофиралия самолет Боинг 737 MAX на индонезийската авиокомпания Lion Air. Това съобщи \"Асошиейтед прес\". Свалени са и записите на разговорите по време на катастрофата в в понеделник (29 октомври). Самолетът, изпълняващ вътрешен полет, падна в Яванско море край остров Ява. Загинаха всичките 189 души на борда. Черната кутия, открита от водолази в четвъртък, беше доста повредена. Продължава търсенето на тела на загинали, както и на другата черна кутия. Издирването, в което участват няколкостотин души и десетки плавателни съдове, ще продължи още три дни. До момента са открити останки от над 100 тела. Засечени са слаби сигнали, вероятно от черната кутия, записваща гласовете в пилотската кабина, но самото устройство още не е намерено заради дебелия пласт тиня на морското дъно.", "date": "2018.11.04", "title": "Изтеглиха 69 часа запис от черната кутия на падналия самолет в Индонезия"}
{"url": "http://standartnews.com/svyat/nova_kaledoniya_izbra_da_ostane_frenska_teritoriya-377582.html", "text": "Противниците на независимостта на френската територия Нова Каледония победиха на референдума, след като 56.4 на сто от избирателите гласуваха  да не се отделят от Франция. Това предаде АФП в неделя, цитирайки окончателните данни, представени от Централната избирателна комисия. Вотът е преминал при 80.63 на сто активност. В последните часове на допитването в редица населени места е имало безредици, били са подпалени няколко машини за  гласуване, а неизвестни са замеряли с камъни сградите на избирателните секции. Победата на поддръжниците на Франция в референдума се оказа доста под очакваното. Агенцията цитира данни от проучване, според което 70-75% от жителите на Нова Каледония смятат, че територията трябва да остане в границите на Франция, но с особен статут и разширени права на местните власти. Според местни коментатори,  крайният резултат на допитването ще окаже въздействие върху по-нататъшните преговори между двамата политически лидери на региона, които са на противоположно мнение за статута на Нова Каледония. Френският президент Еманюел Макрон е доволен от резултата. \"Радвам се и съм горд с това, че мнозинството жители на Каледония направиха избор в полза на Франция. Като президент на страната ще подчертая, че това за нас е израз на доверие към Френската Република, към нейното бъдеще и нейните ценности\", каза Макрон. Той допълни, че в най-скоро време правителството му ще предложи на политическите сили в Нова Каледония да се проведат широки политически консултации за бъдещето на региона и за целта в Нумеа още в понеделник ще отиде премиерът Едуар Филип. На около 18 000 километра от Франция, Нова Каледония осигурява една четвърт от доставките на никел в световен мащаб – жизненоважни за електрониката и е стратегическо място за Франция в Тихия океан. Някои анализатори изразяват  опасения, че референдумът може да доведе до напрежение между местните жители Канак, които са склонни да подкрепят независимостта, и бялото население.", "date": "2018.11.04", "title": "Нова Каледония избра да остане френска територия"}
{"url": "http://standartnews.com/svyat/di_kaprio_i_brad_pit_agitirat_amerikantsite_da_glasuvat-377593.html", "text": "Леонардо Ди Каприо и Брад Пит призоваха американците да излязат да гласуват на предстоящите междинни избори в САЩ във вторник. Актьорите се появиха заедно в клип, в който обясняват защо тези избори са важни. По думите им вотът ще има огромно значение за развитието на Съединените щати във всички сфери, затова е необходимо гласът на американците дa бъде чут. \"Бъдещето на страната ни ще се решава тази седмица. Изборите имат значение не само когато се гласува за президент. Тези избори може да окажат най-големите последици в днешно време. Залогът е твърде голям - от законите за притежание на оръжие, миграционната политика, чистотата на водата и въздуха\", подчертава Ди Каприо. \"Изборите ще определят бъдещето нa промените на климата, реформите в съдебната система, финансирането на образованието, равенството на хората с различна сексуална ориентация и дори възможността за гласуване\", казва Брад Пит. В същото време администраторите на Twitter са премахнали хиляди автоматични акаунти (ботове) в САЩ, поствали призиви към избирателите да не гласуват във вторник на междинните избори за Конгрес, информира АФП. От социалната мрежа заявиха, че са премахнати \"акаунти, опитали се да постнат автоматично лъжлива информация, нарушавайки правилата ни\". Според Си Ен Ен Twitter е бил алармиран за тези случаи от комитета, водещ кампанията на демократите, и акаунтите са били премахнати през септември и в началото на октомври. Акцията с ботове изглежда е била ръководена от територията на САЩ, уточниха от Twitter без повече подробности. Вотът на 6 ноември се смята за много важен, защото ще покаже дали президентът Доналд Тръмп и републиканците ще запазят позициите си или ще започнат да губят подкрепа.", "date": "2018.11.04", "title": "Ди Каприо и Брад Пит агитират американците да гласуват"}
{"url": "http://standartnews.com/lyubopitno/guinet_poltrou__perfektna_na_svatbata_si-377605.html", "text": "Гуинет Полтроу за пръв път показа снимки от сватбата си с Брад Фалчък. Двамата се ожениха на 29 септември, припомни dir.bg. Сватбата бе скромна — със 70 гости, сред които режисьорът Стивън Спилбърг и съпругата му — актрисата Кейт Капшоу (\"Индиана Джоунс и храмът на обречените\"). Гуинет показа кадър, на който тя и Камерън Диас подготвят грима и прическите си. На една от снимките пък Полтроу се залива от смях, докато Робърт Дауни-младши вдига тост. \"За тези, които поискаха, ето бърз поглед към най-хубавия ден в живота ни!\", написа актрисата. Vogue определиха Гуинет като перфектната булка. Тя беше изключително нежна с небрежно пусната коса, малки диамантени обици и лек грим. Полтроу показа безупречен стил в романтична дантелена рокля от Valentino.   ФОТО dir.bg/ Instagram", "date": "2018.11.04", "title": "Гуинет Полтроу - перфектна на сватбата си"}
{"url": "http://standartnews.com/lyubopitno/kmet_zabrani_dumata_okolo-377608.html", "text": "  Има ли някой от нас, който да не е хабил нерви от бездушното отношение на чиновници в общината? \"Елате пак, след около месец\". Или \"ориентировъчно, молбата ви ще се разгледа до края на година\" са най-често срещаните обещания на общинските служители, които ни вбесяват всеки ден. Ако градоначалниците ни искат да спечелят електорат, може да черпят опит от новоназначен руски кмет. Градоначалникът на Уфа Улфат Мустафин забрани на всички свои подчинени да използват думите \"около\" и \"приблизително\", съобщава местният портал Уфа Тайм. Градът е основан през 1586 година и е известен най-вече с отбора си по хокей на лед  „Салават Юлаев\". Забраната е наложена 6 дни след встъпването на Мустафин в длъжност. Още в първия си ден кметът излязъл от кожата си заради подчинени, които при поставяне на конкретни задачи, отговаряли условно и обтекаемо. Затова със заповед забранил използването на паразитните думи. От кого трябва да се ориентирате, та отговаряте непрекъснато ми с \"ориентировъчно\", попитал изумен Мустафин подчинените си. И добавил, че в общината ще останат само тези, които отговарят конкретно и решават проблемите в кратки срокове. Дали ще успее да се пребори с чиновническия манталитет, рано е да се каже.", "date": "2018.11.04", "title": "Кмет забрани думата \"около\""}
{"url": "http://standartnews.com/biznes/zashto_darzhavite_trupat_zlato_-377596.html", "text": "През третото тримесечие на 2018 г. Банката на Русия е придобила рекордните 92,2 тона злато, съобщава в своя официален обзор Световният съвет по златото (WGC). Това е най-голямата покупка за такъв период от време. В резултат руските златни запаси надхвърлят 2 000 тона, което е еквивалентно на 17% от световния обем на златни запаси. Това е напълно обяснимо, както от гледна точка на тенденциите, така и на световните стратегии от последния половин век, регулиращи световните финансови пазари, пише в свой анализ \"РИА Новости\". Според цифрите в доклада на WGC, през третото тримесечие на 2018 г. световните централни банки са купили рекордно за 4-тодишен период количество злато. Само за последните три месеца сделките са за 148,4 тона. Това е с 22% повече за същия период на миналата година /121,8 т/. Изразителна активност демонстрират Турция, Казахстан, Индия. Унгария също съобщи за десетократен ръст на своите златни резерви /от 3,1 до 31,5 тона/. Тенденцията за това е напълно обяснима - непредсказуемостта на съвременната американска икономическа политика. И страните \"под прицел\", и консервативните финансисти, банално хеджират риска: какво ли може да хрумне на тези енергични момчета зад Океана.  И като цяло, преследването на такава твърда политика на протекционизъм и реиндустриализация в условията на не толкова очевидна вътрешна политическа нестабилност винаги е доста опасно нещо. Гражданска война в САЩ скоро няма да има. Но редица други, не по-малко неприятни тенденции от гледна точка на световната икономика - от следваща финансова криза с колапса на следващи балони, до девалвацията на глобалната валута винаги са възможни. Особено, ако вземете под внимание трудната връзка между сегашния ръководител на Белия дом и ръководството на Фед. И няма нищо чудно, че на този фон цената на златото продължава да расте. След падането през август до 1178 долара за тройунция, на 29 октомври златото вече стига до 1230,8 долара. И въпреки неизбежната колебливост на цените в кратки периоди, това може да бъде описано като нова глобална тенденция. А на страни като Русия, намиращи се на предната граница на \"тарифно-санкционната\" война, увеличението на златния запас е задължително. Особено като се имат предвид значителните местни добиви. Увеличението на златните запаси на Русия започва още през 2014 г., след въвеждането на първите санкции на САЩ и ЕС. Към юли 2018 г. Банката на Русия е разпродала почти всички американски облигации, като е съкратила вложенията в тях до минимума от 11 г. По данни на Министерството на финансите на САЩ, още през март 2018 г. в Русия е имало американски книжа за 96 млрд. долара. Това е почти 12 пъти по-малко, отколкото през 2010 г. Доходността на едни и същи американски облигации бавно се превръща в непропорционална на рисковете: ползата е твърде малка и рисковете са големи. Но фактът, че тенденцията \"да продадем много петрол и да накупим долари и и да го скрием някъде\", изглежда вече вулгарна и архаична.", "date": "2018.11.04", "title": "Защо държавите трупат злато"}
{"url": "http://standartnews.com/biznes/do_5_noemvri_priemat_nominatsii_za_tretite_godishni_nagradi_v_turizma-377519.html", "text": "До 5 ноември 2018 г. (понеделник) Министерството на туризма ще приема кандидатури за Годишните награди в туризма. Кандидатстването се извършва през онлайн платформа www.tourismawards.bg, където са описани всички условия, на които е необходимо да отговарят участниците. Министерство на туризма измества датата по молба на общини и организации, които да имат време да подготвят своите кандидатури. Кандидатурите за наградите се подават в професионални и журналистически категории, като има и обособена група за общини. Общините могат да се състезават за статуетки в категориите за планински, морски, СПА и културно-исторически туризъм. Представителите на медиите имат възможност да мерят сили за материали на тема туризъм в печатни медии, онлайн медии, интернет блог, радио и телевизия. В художествените категории за участие в конкурса има право да кандидатства по един представител от медия в една категория. След изтичане на крайния срок кандидатите, които отговарят на критериите, ще бъдат обявени на сайта на наградите и за тях ще започне гласуването. Важно условие е, че всеки участник може да се включи в надпреварата с едно свое предложение в рамките на една категория. Чрез онлайн вот ще се избират победителите във всяка категория. Всеки може да гласува еднократно за един участник в рамките на една категория (отчита се едно гласуване от всеки IP адрес), но може да се подкрепи кандидат от всяка категория. Експертите ще следят внимателно да не се допуска манипулиране и нерегламентирано генериране на гласове. Подобни опити ще повлияят негативно за класирането на съответния кандидат. Категориите, за които може да се подават заявления за участие, са: 1.\t„Туристическа атракция/обект\"; 2.\t„Туристическо събитие\"; 3.\t„Духът на България\"; 4.\t„Специализиран туризъм\"; 5.\t„Туристическа дестинация\"; 6.\t„Иновации\"; 7.\t„Журналистически материал на тема туризъм в България в печатна медия\"; 8.\t„Журналистически материал на тема туризъм в България в онлайн медия\"; 9.\t„Журналистически материал на тема туризъм в България в интернет блог\"; 10.\t„Журналистически материал на тема туризъм в България в радио\"; 11.\t„Журналистически материал на тема туризъм в България в телевизия\"; 12.\t„Община за планински туризъм\"; 13.\t„Община за морски туризъм\"; 14.\t„Община за балнео- и СПА туризъм\"; 15.\t„Община за културно-исторически туризъм\"; 16.\tГолямата награда - „Изборът на българите\", се определя сред всички обекти, включени  в „100-те национални\" и „50-те малко познати места\". Целта на конкурса е да насърчи развитието на българския туризъм чрез популяризиране на туристическите обекти и дестинации, повишаване на конкурентоспособността и качеството на туристическата услуга. Конкурсът ще стимулира също така и въвеждането на иновативни практики в отрасъла с цел постигане на по-висока ефективност в предлагането на туристическите услуги. Призьорите ще бъдат обявени на официална церемония на 11 декември 2018 г.", "date": "2018.11.04", "title": "До 5 ноември приемат номинации за Третите годишни награди в туризма"}
{"url": "http://standartnews.com/biznes/ryanair_dade_na_zaden_za_rachniya_bagazh-377555.html", "text": "Нискотарифната авиокомпания Ryanair пуска един месец „гратисен период\" за новата политика за ръчен багаж, която трябваше да влезе в сила от 1 ноември, пише Independent, цитиран от economic.bg. Вчера авиопревозвачът официално промени правилата си за ръчен багаж, изискващи допълнително плащане от пътуващите, които искат да вземат повече от една малка чанта (най-често с размерите на дамска чанта) заедно с тях в кабината. „Нашата нова политика за ръчен багаж влезе в сила вчера, но ние даваме един месец гратисен период, в който клиентите да свикнат с новите правила\", пишат в обръщение до медиите от компанията. Ryanair въведе нова политика за ръчния багаж, която вече ще таксува пътниците, ако те искат ръчния си куфар или подобна по големина чанта в кабината. Досега компанията допускаше безплатно чанти, които не надвишават 10 килограма или размери 55x40x20 см в кабината. От Ryanair твърдят, че промените, които влязоха в сила в четвъртък – 1 ноември, ще помогнат за намаляване на закъсненията на полетите и ще предоставят по-евтина опция за чекиран багаж. На сайта си авиокомпанията пише, че политиката за маркиране на ръчен багаж, който не може да се побере в кабината, ще приключи. Пътуващите с приоритетно настаняване, което според авиокомпанията в момента представлява около 30% от клиентите, могат да продължат да носят със себе си 2 безплатни чанти в кабината (малка чанта и ръчен багаж). Цената на „Priority Boarding\" излиза по-евтино от таксата, която трябва да платите за допълнително багаж, но според авиокомпанията някои пътници ще предпочетат да плащат повече за още една чанта.", "date": "2018.11.04", "title": "Ryanair даде на заден за ръчния багаж"}
{"url": "http://standartnews.com/biznes/danachnite_v_gartsiya_na_lov_za_nedeklarirani_imoti-377573.html", "text": "Глоби от 5 000 евро очакват собствениците на недекларирани имоти в Гърция, които се отдават чрез платформите Airbnb, Booking.com, HomeAway и т.н. Данъчните започват строги и задълбочени проверки от следващия месец, съобщи \"Труд\". Известно е, че и много българи имат имоти в съседната страна, които отдават под наем. Облагането на доходите от краткосрочното даване под наем варира между 15% и 45%. Има създадена електронна платформа в сайта за публични приходи, която включва данни-кодове, така че да е възможно регистрирането на даваните под наем недвижими имоти и следователно доходите от тях, които се инкасират от собствениците чрез Airbnb. Всеки недвижим имот получава конкретен номер, който собственикът вписва във всяка обява, която регистрира в дигиталната платформа от типа Airbnb. За да може собственикът на недвижимото имущество да го дава под наем за кратък период, е необходимо да влезе с личните си кодове от TAXISnet в Регистъра за Недвижими имоти за Краткосрочен Престой и да регистрира имота си, като получи Номер в регистъра (ΑΜΑ). Имотите за свободен наем в Гърция се изпариха и причина за това е известната глобална платформа Airbnb, която записа годишен ръст от 55%. Резултат от това явление е кандидат-наематели да търсят напразно да намерят дом със свободен наем, тъй като почти всички имоти в момента са наети от Airbnb. Процъфтяването на този бизнес започва от 2014 г. През последните четири години обаче възходът е взривоопасен и се очаква да нарасне през следващите години, като се има предвид, че сега вече съществува институционална рамка за правно наемане на къщи. Данните за туристическите дестинации на туристите в страната по време на кризисния период от 2010 г. до 2018 г. показват средно годишно увеличение: 65% в Атина, 64% в Крит, 54% в Родос, 51% в Миконос, 46% в Санторини, 57% в Парос, 72% в Солун и 113% на Халкидики.", "date": "2018.11.04", "title": "Данъчните в Гърция на лов за недекларирани имоти"}
{"url": "http://standartnews.com/sport/sestri_stoevi_shampionki_v_germaniya-377613.html", "text": "  Българките Габриела и Стефани Стоеви спечелиха титлата на двойки на турнира по бадминтон в Саарбрюкен, Германия, който е от сериите Супер 100 и с награден фонд 75 000 долара, съобщи БНР. Водачките в схемата победиха Ни Кетут Махаведи Истрани и Ризки Амелия Прадипта от Индонезия с 22:20, 15:21, 21:19  след 72 минути игра и записаха втори пореден успех срещу тези съпернички в рамките на 10 дни. Деветите в света сестри започнаха уверено и на задължителната почивка водеха с 11:6 точки. Стоеви стигаха до два геймпойнта при 20:18, но азиатките ги отразиха. При третата обаче нямаше грешка и частта завърши след 20 минути игра. В следващия гейм двойката от Индонезия изравни играта и при паузата резултатът беше 11:8 за тях. Истрани и Прадипта увеличиха аванса си и впоследствие изравниха резултата. Българките започнаха с 0:4 решителната част, но се мобилизираха и изравниха за 4:4. Почивката дойде при преднина на Стоеви – 11:8. Сестрите продължиха да водят, стигнаха до мачпойнт и го осъществиха незабавно.", "date": "2018.11.04", "title": "Сестри Стоеви шампионки в Германия"}
{"url": "http://standartnews.com/biznes/poveche_razchitame_na_turisticheski_agentsii_za_da_organizirame_patuvaniyata_si-377516.html", "text": "Как съвременният българин организира своите пътувания, ползва ли услугите на традиционни и онлайн туристически агенции или резервира сам с помощта на различни доставчици на услуги? Отговори на тези и други въпроси разкрива наскоро проведено маркетингово проучване. Проучването е осъществено от изследователска агенция Маркет ЛИНКС и е представително за жени и мъже на възраст над 15 години, потребители на интернет, живеещи в България, пътували със самолет през последната година или планиращи такова в предстоящата. 72% от анкетираните споделят, че през последните 3 години поне веднъж са ползвали услугите на туристическа агенция, като 38% са ползвали както традиционна, така и онлайн туристическа агенция. Като основни предимства на агенциите респондентите посочват пестенето на време (53%), удобството (49%) и сигурността (44%). 28% от анкетираните смятат, че агенциите спестяват средства. Потребителите, които не са използвали услугите на туристическа агенция, посочват като основни причини за това: организирането на пътуванията от някой друг по-опитен близък вместо тях (59%), наличието на достатъчно опит да организират пътуванията си сами (39%), или нежеланието да плащат допълнителна такса за услугите на агенция (26%). Когато говорим за компании, предлагащи самолетни билети или екскурзии, с най-висок процент разпознаваемост сред българските потребители са авикомпания Wizzair, следвана от онлайн туристическа агенция eSky, авиокомпания Ryanair и националният превозвач Bulgaria Air. Популярните в световен мащаб метатърсачки на самолетни билети (като Skyscanner, Kayak, Momondo и др.) в България все още не са разпознаваеми. В топ 3 на най-познатите традиционни туристически агенции са Бохемия, Астрал Холидейз и Караджъ Турс. Участниците в проучването са дали и оценка (от 2 до 6) на ползваните от тях през последните 3 години туристически компании по следните 7 критерия: цялостно впечатление, гъвкави оферти, цени, бързина на реакция при запитване, разрешаване на възникнали проблеми, любезно обслужване, както и удобен и лесен за ползване уебсайт. Средната оценка по тези 7 критерия, класира сред най-високо оценените туристически компании у нас eSky, Trivago, Booking.com, Wizzair и Ryanair. Според данните на eSky, силна тенденция в индустрията е значителното увеличение на мобилното потребление. В периода януари-октомври те са нараснали със 72% спрямо същия период на 2017 г., а резервациите през мобилен телефон – със 178%.", "date": "2018.11.04", "title": "Повече разчитаме на туристически агенции, за да организираме пътуванията си"}
{"url": "http://standartnews.com/biznes/bil_geyts_poiska_danak_za_robotite-377524.html", "text": "Американският милиардер Бил Гейтс предрече, че в близкото бъдеще ще бъдат въведени специални данъци върху роботите, които да позволят запазването на работните места на хората. Създателят на \"Майкрософт\" направи прогнозата си в интервю за в. \"Никей\". \"Благодарение на идеята, че роботите ни помагат да произвеждаме повече стоки и услуги с участието на по-малко хора, ние спряхме да определяме работата като единственото, за което сме се родили\", заявява Гейтс, като отбелязва, че това поставя въпроса за прекарването на освободилото се време. Гейтс уверява, че не е срещу процеса на автоманизация, но смята за неприемливо пълното  изместване на хората от работните им места. \"Основната идея на данъчното облагане е, че можете да облагате капитала или работната сила, а роботът е вид капитал. Сега има редица данъци върху работната сила, например подоходния, но с времето хората ще искат да стимулират създаването на работни места, вероятно ще имаме различни отчисления и субсидии, за да се повиши търсенето на обикновени сътрудници\", смята милиардерът. Според него в бъдеще ще нараства данъчното облагане на капитала и друго имущество, включително роботите. Това няма да изисква забрана на производството на човекоподобни роботи и организацията на производството, в което участват. Системата за данъчно облагане обаче ще бъде структурирана така, че предприемачите да искат да разгледат възможността да наемат хора. \"В момента системата фактически ни тласка в обратната посока\", обяснява Гейтс.", "date": "2018.11.04", "title": "Бил Гейтс поиска данък за роботите"}
{"url": "http://standartnews.com/sport/manchestar_siti_sgazi_sauthemptan_s_61-377612.html", "text": "Шампионът на Англия Манчестър Сити продължи с безкомпромисното си представяне от началото на сезона. В домакинския мач от 11-ия кръг днес тимът на Пеп Гуардиола отнесе Саутхемптън с 6:1. Това бе девета победа за \"гражданите\" от началото на сезона в Премиърлийг. Трите точки днес изкараха тимът на Гуардиола еднолично начело в класирането с 29 т. Втори с 27 е Челси, който днес би като домакин Кристъл Палас с 3:1. Ливърпул е трети също с 27 т.", "date": "2018.11.04", "title": "Манчестър Сити сгази Саутхемптън с 6:1"}
{"url": "http://standartnews.com/sport/stoyanovich_imame_problem_s_vratarskiya_post-377614.html", "text": "  Наставникът на Левски Славиша Стоянович бе доволен от победата на неговия тим с 4:1 над Ботев на \"Герена\". Специалистът е на мнение, че срещата е била трудна, но играчите му са се справили с напрежението след изравняването точно преди почивката. Старши треньорът обаче призна, че очевидно в отбора има проблем с вратарския пост, след като днес Божидар Митрев допусна твърде лек гол малко преди почивката. Все пак Стоянович не иска да избързва с някакви кардинални решения, а ще иска да анализира ситуацията с щаба си./ Труден мач за нас, отборът на Ботев е добър с класен треньор. След отпадането от Купата искахме да покажем добра игра и мисля, че успяхме. Много важни бяха днес трите точки и честитя победата на момчетата. На почивката бях директен и кратък, трябваше да неутрализираме опасните има играчи. Не знам как да ви отговоря за вратарския пост. Нека да преспим и утре с треньора на вратарите и останалия щаб да направим анализ. Явно е, че имаме проблеми на този пост. Имаме и някои други кадрови проблеми. Нуно Рейш по принцип е защитник, но е поливалентен и вече се справи добре на няколко различни позиции. Имаме отлична подкрепа от феновете във всеки мач. Опитваме се да даваме на публиката офанзивен футбол и това се харесва на хората. Предстои ни ново тежко гостуване на Черно море, трябва да анализираме добре какво да променим от мача за Купата, за да имаме подобрение\", каза Стоянович пред Спортал.", "date": "2018.11.04", "title": "Стоянович: Имаме проблем с вратарския пост"}
{"url": "http://standartnews.com/biznes/golemi_sdelki_za_pshenitsa_po_405_leva_za_ton_na_borsata-377589.html", "text": "Големи сделки за пшеница бяха сключени На Софийска стокова борса през седмицата. За хлебното зърно купувачи и продавачи си стиснаха ръцете на цена от 405 лева за тон без ДДС. Фуражна се търси на 310 лв./т., а предлагането е на 340 лв./т. При царевицата имаше оферти „купува\" на начална цена 220 лв./т. за доставка януари, а за незабавна доставка цената беше 240-250 лв./т. Продавачите обявиха 270 лв./т. На световните борси имаше слаби и противоречиви флуктуации в цените на основните зърнени култури. В Чикаго цената се повиши с 2 долара, до 216 щатски долара за тон, във Франция имаше понижение от 2,50 евро до 201 евро за тон, в Украйна – скок с 5 долара до 234 щд./т., а в Русия – отново минус 1 долар до 230 щд./т. При царевицата също има слабо раздвижване на цените FOB – САЩ плюс 1 долар до 164 щд./т., Украйна минус 1 долар до 163 щд./т., а във Франция – покачване  с 2 евро до 175 евро/т. Рапицата в Евпорейския съюз /Еuronext/ продължи нагоре и поскъпна с 5 евро, като  се котираше на 377,50 евро/т., а ечемикът във Франция поевтиня с 5 евро до 203 евро/т., в Германия остана без промяна на 205 евро/т.", "date": "2018.11.04", "title": "Големи сделки за пшеница по 405 лева за тон на борсата"}
{"url": "http://standartnews.com/svyat/navodneniya_pogubiha_11_dushi_v_sitsiliya_-377548.html", "text": "11  души, сред които две деца, загинаха заради наводненията в Сицилия, съобщи службата за Гражданска защита на Италия, предаде РИА Новости. В нощта срещу неделя заради проливните дъждове река Милича край град  Кастелдача в провинции Палермо излезла от коритото и заляла една от вилите край брега. Цялото семейство във вилата, заедно с момчета на 1 и 3 годинки, са се удавили.  При аналогични обстоятелства загинал и 44-годишен мъж в село Викари, още двама души се водят изчезнали. Представителите на местните власти не изключват да има още жертви. Проливни дъждове, силен вятър и наводнения връхлетяха и други райони на Италия през почивните дни. В събота червен код беше обявен за островите Сицилия и Сардиния.", "date": "2018.11.04", "title": "Наводнения погубиха 11 души в Сицилия"}
{"url": "http://standartnews.com/svyat/blear_vsyaka_sdelka_za_brekzit_s_es_e_vredna_za_velikobritaniya-377545.html", "text": " Бившият премиер на Великобритании Тони Блеър смята, че британският парламент трябва да откаже всякаква сделка за Брекзит, защото всеки вариант на съглашение с ЕС ще има негативни последствия. \"Ние се приближаваме към решавашия момент на Брекзит. Всички (в парламента – б.р.) ще се намират под силен натиск заради необходимостта да се договори \"разумна сделка\", като това важи особено за лейбъристите. Те са длъжни да се съпротивляват. Никаква \"разумна сделка\" не съществува\", пише Блеър в своя статия във вестник Guardian. Той призовава да не се вярва на лъжливото твърдение, че сделка за Брекзит е \"най-доброто от лошото\". Според Блеър Европа \"никога няма да позволи\" Великобритания да получи достъпи до общия си пазар, ако Лондон не започне да се подчинява на правилата на ЕС. \"Сделката за Брекзит е химера. Никаква сделка не съществува. Има избор. Да се следват правилата на Европа, за да се минимизират икономическите щети, или да се освободим от тези правила и да понесем щети. Първото е безсмислено, а второто е неприятно. Изборът е между безсмисленото и болезненото\", смята Блеър. Според него британските депутати са длъжни да гласуват против сделката и да оставят последната дума за народа.  Великобритания трябва да излезе от ЕС на 29 март догодина, но до момента преговорите с ЕС за условията на Брекзит са в задънена улица. Затова няма яснота дали ще се достигне до съглашение или кралството ще напусне съюза без сделка. ", "date": "2018.11.04", "title": "Блеър: Всяка сделка за Брекзит с ЕС е вредна за Великобритания"}
{"url": "http://standartnews.com/balgariya/bivshiyat_shef_na_dachb_polititsi_i_antibalgarski_sili_klevetyat_vmro-377600.html", "text": "  Неверни са твърденията на бившата шефка на дирекция \"Българско гражданство\" към Министерството на правосъдието Катя Матева, че Каракачанов и ВМРО се издържат от продажба на гражданство. Това заяви пред \"Стандарт\" Борис Вангелов, бивш директор на Държавната агенция за българите в чужбина /ДАБЧ/ в периода 2015-2017 г. и депутат от ВМРО. Матева отдавна участвала в атаките против даването на гражданство на българите в Македония. \"И всичките тези атаки от 2014 г ( тогава още ВМРО не е имало вицепремиер), бяха все да се саботира държавната политика на българите в Македония и Албания. Тук най-обезпокоителното е, че един държавен чиновник влиза в синхрон с антибългарски сили, изпълнява антибългарска политика\", твърди Вангелов. По думите му, атаката е изцяло политическа, съчетана с външни сили, които не желаят България да укрепва връзките си с българите зад граница. Вангелов обясни, че разследването на специализираната прокуратура в ДАБЧ е нещо съвсем друго. \"Ако разследват за корупция арестуваните от ДАБЧ, това е работата на специализираната прокуратура - когато има сигнали за корупция, да ги намира. Обаче едно е да търсиш там корупция, друго е да говориш , че ВМРО  е \"паспортна мафия\"\", категоричен е Вангелов.", "date": "2018.11.04", "title": "Бившият шеф на ДАЧБ: Политици и антибългарски сили клеветят ВМРО"}
{"url": "http://standartnews.com/svyat/lichni_danni_na_ruski_stolichni_bogatashi_lasnali_v_neta_-377523.html", "text": "Адресите, мобилните номера и свързаните с тях имена на хиляди богати московчани, които са абонати на местен интернет провайдер са били публикувани онлайн в резултат на изтичане на данни от провайдера - компанията \"Акадо Телеком\" - мощна телекомуникационна мрежа, която е собственост на руския олигарх милиардер Виктор Векселберг, предаде Ройтерс. Той заяви, че е започнало разследване на инцидента. Руските власти следят внимателно подобни инциденти след предишни изтичания, които доведоха до публикуването на информация за агенти на военното разузнаване, обвинени в съпричастност към атаката с нервнопаралитично вещество срещу бившия руски шпионин Сергей Скрипал във Великобритания през март т.г. След новото изтичане Ройтерс е видял неколкостотин досиета с лични данни, появили се в международна база данни. Сред тях били мобилните телефони и адреси на високопоставен руски правителствен служител, на широко известен кинорежисьор и на роднина на крупен руски бизнесмен. Всички тези данни били качени на сайта RIPE NCC - благотворително регионално интернет сдружение-регистър, съдържащ база данни за Европа, Близкия Изток и части от Централна Азия. Това е съобщил експертът по информационни технологии Владислав Здолников - основател на частна виртуална сървис система (VPN) за сигурна онлайн връзка - TgVPN, предлагаща VPN услуги на ползвателите на приложението за размяна на съобщения Telegram. RIPE NCC поддържа публична база данни чрез списък, показващ IP адреси и интернет операторите, които ги обслужват. Компанията \"Акадо телеком\" също е член на този регистър и веднага обяви, че започва вътрешно разследване за изтичането на личните данни на нейните клиенти, но не каза дали самата компания е предоставила тези данни на регистъра. Според Здолников \"Акадо телеком\" оперира три подмрежи с общо 24 500 IP адреса на индивидуални ползватели, повечето от които живеят в луксозните райони на руската столица.", "date": "2018.11.04", "title": "Лични данни на руски столични богаташи лъснали в нета"}
{"url": "http://standartnews.com/svyat/nameriha_devet_trupa_v_navodnena_kashta_v_sitsiliya_sled_prolivni_dazhdove_-377526.html", "text": "Спасители в Сицилия откриха труповете на девет души в наводнена къща в Сицилия след силни дъждове в региона, предаде ДПА, като цитира съобщение на местните власти в Twitter. В жилището в Кастелдача, недалеч от сицилианската столица Палермо, са били намерени майка, баща, техни родители и деца. Според местните медии, жертвите са били от две семейства. Равнището на водата в местна река се повиши бързо след проливни дъждове в региона. В град Викари беше открито тялото на още един човек, съобщава агенция АНСА. През последната седмица в Италия проливните дъждове, бури, урагани, свличания на земни маси и ураганни ветрове причиниха смъртта на над 15 души.", "date": "2018.11.04", "title": "Намериха девет трупа в наводнена къща в Сицилия след проливни дъждове"}
{"url": "http://standartnews.com/sport/ludogorets_bi_navan_etar_i_otnovo_e_1-377607.html", "text": "Лудогорец победи като гост Етър с 4:1 в 14-ия кръг на Първа професионална лига и се завърна на върха, където за няколко часа бе Левски. Тимът от Разград има 35 точки, а сините са втори с 34. Хеттрик за успеха над Етър заби Клаудиу Кешеру, който вече има 13 на сметката си от началото на сезона и продължава спора със Станислав Костов за голмайсторския приз. И двамата са на върха с по 13 попадения. Един гол за Лудогорец във Велико Търново добави Марселиньо, който вкара в 25-ата. За Етър се разписа Аласана Мане в 36-ата минута. Разгромната победа е трета поредна за Лугодорец като гост с този резултат. Разградчани биха с по 4:1 - срещу Ботев Враца, Септември и днес срещу Етър.", "date": "2018.11.04", "title": "Лудогорец би навън Етър и отново е №1"}
{"url": "http://standartnews.com/balgariya/vitorio_kazal_na_lekarite_prostrelyah_deteto_dva_pati-377609.html", "text": "Спешните лекари, озовали се на сигнала за простреляното бебе Никол, проговориха пред Нова тв.  Д-р Марчел Стефанов и д-р Емил Тарашоев отлавявали медицинските екипи, които били първи на мястото. Първо била повикана линейка за момиченцето, простреляно от баща си Виторио Александров. Състоянието на бебето било изключително тежко. \"От време навреме проплакваше и имаше някакво спонтанно дишане. Каквото зависеше от нас, го направихме, но има състояние, в което каквото и да направиш, това е медицината\", казва д-р Тарашоев. Когато тръгват към адреса, всички от медицинския екип знаели за убийството в столичния квартал \"Надежда\", но не предполагали, че именно детето на простреляната жена се нуждае от помощ. Вторият екип, изпратен за бащата Виторио, пристигнал две минути след първия. \"Полицаите ни обясниха, че това е човекът, прострелял жена си по-рано и избягал с бебето. Когато го качихме, той промърмори: \"Прострелях детето, прострелях детето два пъти\". След това започна да прави гърчове\", разказва д-р Стефанов. Викторио оцелява, но бебето не. Днес Дарина и едногодишната й дъщеря бяха изпратени от стотици хора в последния им път.", "date": "2018.11.04", "title": "Виторио казал на лекарите: Прострелях детето два пъти"}
{"url": "http://standartnews.com/sport/motsi_i_kesheru_zaradvaha_man_yunayted-377563.html", "text": "Двама от асовете на Лудогорец - Козмин Моци и Клаудио Кешеру, посетиха българския фенклуб на Манчестър Юнайтед във Велико Търново. 24 часа преди гостуването на Етър румънските национали се срещнаха с привърженици на английския тим в местно заведение. На събитието присъстваха и доста фенове на Лудогорец от фенклуба във Велико Търново, Горна Оряховица и Лясковец. Козмин Моци и Клаудио Кешеру зарадваха запалянковците с подаръци от Лудогорец, раздадоха автографи и се снимаха с феновете. Румънските асове на шампионите обещаха, че ще направят всичко възможно да зарадват максимално хората, които ги подкрепят в предстоящите мачове от първенството, турнира Лига Европа и купата на България.", "date": "2018.11.04", "title": "Моци и Кешеру зарадваха Ман Юнайтед"}
{"url": "http://standartnews.com/sport/ibra_pregovarya_za_pari_s_milan-377560.html", "text": "Звездата на ЛА Галакси Златан Ибрахимович вече е запознал преговори с Милан, съобщава \"Corriere della Sera\". \"Росонерите\" предлагат на Ибрахимович договор за шест месеца от януари 2019 г., но нападателят иска да подпише контракт за година и половина. Това бави споразумението, но Ибрахимович е твърдо решен да се завърне в Европа, след като авантюрата му в МЛС се оказа неуспешна до момента, а Галакси не успя да се класира за плейофите. Заплатата на Ибрахимович е 1,5 милиона евро годишно в САЩ, но с различни спонсорски договори тя достига 4,5 милиона. Медиите в Италия твърдят, че на такава стойност ще е сумата, която ще прибира и в Милан.", "date": "2018.11.04", "title": "Ибра преговаря за пари с Милан"}
{"url": "http://standartnews.com/sport/lestar_otdade_pochit_na_zaginaliya_sobstvenik_v_bangkok-377564.html", "text": "Футболисти и хора от екипа на Лестър отдадоха почит на загиналия собственик на клуба Вишай Шриваданапрабха в родния му Бангкок. След края на двубоя с Кардиф в събота, 13 члена на Лестър – включително мениджърът на отбора Клод Пюел, нападателят Джейми Варди и Шинджи Оказаки потеглиха към Бангкок. Заедно със спортния директор Джон Рудкин към столицата на Тайланд заминаха още капитанът Уес Морган, защитниците Хари Магуайър, Кристиан Фукс и Бе Чилуел, полузащитниците Уилфред Ндиди, Джеймс Мадисън, Марк Олбрайтън и Анди Кинг, както и вратарят Каспър Шмайхел. Днес е вторият ден на траур в един от най-популярните храмове на Тайланд Уат Теспирин, където се обслужват погребения на важни тайландски особи. През следващите няколко дни се очаква известни политически и бизнес личности да посетят храма, за да отдадат почит на 61-годишния тайландец. Той загина миналата седмица заедно с още четирима души, когато хеликоптерът му се разби на терена преди двубоя на Лестър с Уест Хям. Смъртта му хвърли в траур не само ръководството на ,,лисиците\", но и цялата футболна общественост. Именно той бе с една от основните заслуги за титлата на отбора през сезон 2015-16 – постижение, за което малцина са си мислили, че е възможно. В събота в двубоя срещу Кардиф Лестър изигра първата си среща след гибелта на Шриваданапрабха, като двата тима отдадоха почит към смъртта му преди мача. По време на срещата имаше и минута мълчание в памет на загиналия собственик. Говорител на Кинг Пауър, компанията на Шриваданапрабха, допълни, че принцеса Шириванавари Нариратана, дъщеря на крал Маха Важиралонгкорн, ще посети траурната церемония в Бангкок. След нея тялото на Вишай ще бъде запазено 100 дни преди да бъде кремирано, като дата за това все още не е обявена официално. Собственикът оставя семейство от двама сина и две дъщери. Останалите четири жертви в катастрофата бяха идентифицирани от полицията във Великобритания – това са Нурсара Сукнамай – актриса и останала втора на конкурса Мис Тайланд през 2005 – Кавепорн Пунпаре, пилотът на хеликоптера Ерик Суафер и пасажерката Изабела Роза Леховиц.", "date": "2018.11.04", "title": "Лестър отдаде почит на загиналия собственик в Бангкок"}
{"url": "http://standartnews.com/sport/ani_vangelov_ostana_na_krachka_ot_titla-377565.html", "text": "Ани Вангелова остана втора на турнира в Ираклион (Гърция) с награден фонд 15 хиляди долара. Във финалната среща българката отстъпи с 2:6, 5:7 на поставената под номер 6 Ксения Кнол (Швейцария) за близо два часа игра. Във втория сет Вангелова имаше преднина от 5:1, но загуби следващите шест гейма. Ани игра за първи път в кариерата си на финал на сингъл в турнирите на ITF. Все пак с успеха българката заработи 7 точки за световната ранглиста.", "date": "2018.11.04", "title": "Ани Вангелов остана на крачка от титла"}
{"url": "http://standartnews.com/sport/stadionat_na_totnam_gotov_za_nova_godina-377568.html", "text": "Новият стадион на английския Тотнъм ще бъде готов след Нова година. Въпреки лекото забавяне в крайния срок на строителството \"шпорите\", вече виждат в обозримото бъдеще как ще се пренесат там. Съоръжението, което се очаква да бъде най-модерното на Острова, е над 90% завършено.  От клуба дори разпространиха снимки, на които се вижда, че новата тревна настилка не просто е поставена, но игрището дори вече е напълно разчертано. Остават само финалните щрихи за нанасяне и всичко ще е готово за футбол от най-висока класа.  Първоначално новият стадион на Тотнъм трябваше да бъде открит с мача на 15 септември срещу Ливърпул. След това срокът се измести още с месец заради забавянето, но то не просто не беше наваксано, ами и се удължи.  Последният срок за стъпването на \"шпорите\" на новото им бижу, е 13 януари 2019 г., когато приемат Манчестър Юнайтед. Последните детайли около съоръжението би трябвало да са изчистени до първите няколко дни на новата година.", "date": "2018.11.04", "title": "Стадионът на Тотнъм готов за Нова година"}
{"url": "http://standartnews.com/sport/ivet_lalova_ostava_v_komisiyata_na_atletite_kam_ea-377583.html", "text": "Най-популярната ни атлетка Ивет Лалова ще бъде още 4 години член на Комисията на атлетите към Европейската атлетика (ЕА), съобщи Bgatlhletic.com. Спринтьорката бе посочена като фаворит на колегите си от стадиона. Всички 1571 акредитирани атлети на европейското първенство в Берлин през август имаха право да гласуват за своите три фаворити при жените и трима при мъжете. Освен Лалова в Комитета в периода между 2018 и 2022 г. са избрани Ивана Шпанович (Срб), Хана Инглънд (Вбр), Марчин Левандовски (Пол), Янис Лейтис (Лат) и Анхел Давид Родриигез Гарсия (Исп). Периклис Яковаис (Гър) беше одобрен за председател на Комисията на атлетите към Европейската атлетика (ЕА), а от квотата на ЕА беше избрана и Ема Гройн (Шв). Първата среща на комисията по спортисти ще се състои на 8 ноември 2018 г. в Лозана. Комисията на атлетите е с мандат от 4 г. и включва осем спортисти - четири жени и четирима мъже, от които шест (три жени и трима мъже) се избират на европейско първенство по атлетика, а двама (една жена и един мъж) се назначават от президента на ЕА. Основната задача на Комисията е да се поставят и обсъждат всички въпроси, засягащи елитните спортисти в Европа. Един член представя атлетите по време на срещиите на Комисията за състезания към ЕА. Счита се, че Комисията на атлетите към ЕА е гласът на и за всички елитни спортисти в Европа. За Лалова това ще бъде трети мандат в Комисията. В първия й между 2006 и 2010 г. Ивет беше назначена от тогавашния президент на ЕА Хансьорг Вирц. По време на европейското първенство в Цюрих през 2014 г. тя влезе в Комисията по избора на атлетите.", "date": "2018.11.04", "title": "Ивет Лалова остава в Комисията на атлетите към ЕА"}
{"url": "http://standartnews.com/sport/balgarskite_atleti_s_3_medala_ot_balkaniadata-377588.html", "text": "Три медала спечелиха българите от балканския шампионат по крос-кънтри, който се проведе Ботосани (Рум). Митко Ценов и Иво Балабанов се окичиха със сребърни отличия, а младежите ни под 23 г. се наредиха трети в отборната надпревара за възрастта си. При мъжете Ценов беше изпреварен само от Джихат Улуз (Тур). Турчинът измина 10-километровата дистанция за 29:25.66 мин. Ценов даде постжение от 29:36.40 мин, а Стоян Владков се нареди седми при мъжете с 30:57.84 мин. Иво Балабанов стана втори при младежите под 23 г. на 8 км с 23:10.67 мин. Победата заслужи Дорин Андрей Русу (Рум) - 23:09.25 мин. С класирането си на съответно 10-о и 11-о място Християн Стоянов (24:45.06 мин) и Георги Гергов (25:11.54 мин) доведоха тима ни младежите под 23 г. на трета позиция сред отборите.", "date": "2018.11.04", "title": "Българските атлети с 3 медала от Балканиадата"}
{"url": "http://standartnews.com/sport/runi_igrae_za_posledno_za_angliya_na_15_noemvri-377579.html", "text": "Нападателят на \"Ди СИ Юнайтед\" (Вашингтон) Уейн Руни ще възобнови кариерата си в първия тим на Англия, но само за прощалния си мач. Според BBC 33-годишният футболист ще вземе участие в приятелския мач Англия - САЩ на 15 ноември в Лондон. Руни ще изведе домакините с капитанската лента. За него това ще е мач №120 за \"Трите лъва\". Нападателят обяви още през 2017-а година, че кариерата му в националния на Англия е вече приключила. Той дебютира през 2003 г и със своите 55 гола става най-резултатния футболист в националния.", "date": "2018.11.04", "title": "Руни играе за последно за Англия на 15 ноември"}
{"url": "http://standartnews.com/sport/levski_otnese_botev_s_41_v_sofiya-377590.html", "text": "Левски излезе временно на първо място в елитната ни футболна лига, след като срази на своя стадион \"Виваком Арена Георги Аспарухов\" Ботев (Пд) с 4:1. Голаджията на сините Станислав Костов откри резултата в 29-ата минута. В края на полувремето гостите изравниха след удар от 25 м на Антонио Вутов и неумела намеса на вратара Божидар Митрев. След почивката Кали Тиам изведе Левски напред в 51-ата минута, след като засече топката от воле пред малкия пеналт след корнер. С 13-ия си гол за сезона Станислав Костов покачи на 3:1 в 55-ата минута. Той получи на празна врата топката от Габриел Обертан и нямаше как да сбърка. Крайното 4:1 оформи Давиде Мариани в 74-ата минута, който получи топката след късо изпълнение на корнер и от малък ъгъл вкара покрай Даниел Кайзер. С успеха Левски вече има 34 т. Лудогорец е втори с 32, но има мач по-малко. Тимът от Разград гостува от 17,30 ч на Етър във Велико Търново.", "date": "2018.11.04", "title": "Левски отнесе Ботев с 4:1 в София"}
{"url": "http://standartnews.com/sport/grigor_pak_shte_se_varna_v_top_10-377595.html", "text": "Тенисист №1 на България Григор Димитров приключи сезона с отпадане на осминафиналите на турнира от сериите \"Мастърс\" в Париж през тази седмица. 27-годишният хасковлия не успя да направи добър сезон, в който записа едва 24 успеха в 43 срещи, като достигна до само един финал през февруари в Ротердам. Той стартира годината на трето място в света, но в следствие на колебливите си изяви, особено във втората половина от сезона, Димитров от утре ще падне на 19-ото в световната ранглиста. \"Беше тежък, труден сезон, но не мисля да правя трагедии. Спадове се случват на всеки човек. По-важното е, че с моите хора знаем, че аз мога. Да, сигурно имаме грешки и всички работим те да бъдат отстранени. Бях поставян във всеки мач като фаворит и това може би също се оказа решаващо в някои срещи, макар и на подсъзнателно ниво, тъй като това бе нещо ново за мен\", сподели Димитров. „Имах контузии и лични проблеми, загубих важен за мен човек, но тези неща не бива да ме оправдават. И аз искам да побеждавам, да печеля титли и съм сигурен, че следващата година ще успеем с много труд, пот и най-вече здраве да се върна като за начало в топ 10\", коментира още първата ракета на България.", "date": "2018.11.04", "title": "Григор: Пак ще се върна в Топ 10"}
{"url": "http://standartnews.com/sport/hachanov_i_virus_nadviha_nole_v_parizh-377599.html", "text": "Новата звезда на руския тенис Карен Хачанов записа най-голямата си победа като надигра световния номер 1 Новак Джокович на финала на последния турнир от сериите \"Мастърс\" в Париж. Хачанов спечели със 7:5, 6:4 за 1 час и 39 минути игра в зала \"Берси\", а след победната точка падна на колене и целуна корта. 22-годишният руснак с арменска кръв и осанка на богатир (висок е 198 см) доминираше през целия мач с мощните си сервиси и форхенди. В същото време Ноле направи необичайно много грешки и видимо беше отпаднал заради грипа, който го мъчи от началото на турнира. Сърбинът  дори бършеше носа си между разиграванията и в почивките и изглеждаше сякаш всеки момент може да се откаже от доиграване на двубоя. Все пак Джокович остана до края, но макар да поведе с 3:1 след пробив загуби две свои подавания и сдаде първия сет, а във втория видимо нямаше сили за обрат.  За Хачанов това бе първи финал и първи триумф в \"Мастърс\" турнир, както и първа победа над Джокович, който иначе го елиминира на \"Уимбълдън\" в единствения им предишен мач.  След като вдигна купата, която е под формата на дърво, руснакът призна, че за него Ноле е голям пример и велик шампион, но се надява един ден да го настигне по успехи. Джокович ще бъде световен номер 1 в понеделник, а Хачанов ще се изстреля до 11-а позиция в световната ранглиста. Това е край на серията от 22 победи на Джокера в турнирите напоследък, а Хачанов пък е едва вторият човек след Александър Зверев миналата година в Рим, който побеждава сърбина на \"Мастърс\" финал, извън тези от \"Голямата четворка\". Новият шампион от Париж често е сравняван с Марат Сафин заради внушителната си физика и емоционалните си изблици. След като поздрави щаба си, майка си и сестра си, Хачанов изказа съжаление, че не е довел и жена си, с която мина под венчило преди малко повече от година.", "date": "2018.11.04", "title": "Хачанов и вирус надвиха Ноле в Париж"}
{"url": "http://standartnews.com/sport/gartsi_davali_2_pati_poveche_ot_barsa_za_itso_chelentano_go_ugovaryal_za_fiorentina-377604.html", "text": "Гръцкият Панатинайкос е давал два пъти повече от Барселона на ЦСКА за Христо Стоичков. Това разкри Камата в предаването \"120 минути\" по bTV с водещ Светослав Иванов. Стоичков бе гост по повод премиерата утре на книгата \"Христо Стоичков. Историята\", написана от него и журналиста Владимир Памуков. Премиерата ще е от 12,30 ч в зала \"София\" на хотел \"Маринела\". \"Благодарен съм на ръководството на ЦСКА и генерал Добри Джуров, че ме задържа и не ме пусна в Панатинайкос\", разказа Стоичков.  Той дори си тръгнал по-рано от преговорите с гърците, за да не го видят, че се качва на автобус 305 за Младост 2. Вкрайна сметка червените избират Ицо да отиде в Барса за 4 млн. долара, а отхвърлят 7-ете милиона долара давани от Панатинайкос. За съпругата си Мариана Ицо разкри, че за него тя е капитанът на отбора. В края на 1994 г. Камата научил 2 седмици по-рано, че става носител на Златната топка. \"Човекът на Франс Футбол дойде предварително да ми направи снимки. Аз обаче отказах за такива фотоси в бъдещето. Тогава той ми показа Златната топка, на която бе гравирано моето име\", разказа Стоичков. Владо Памуков пък разкри история от 90-ете година в Барселона, когато видял за първи път \"маската\", която Ицо си слага, когато иска да не го безпокоят. Гост на премиерата на книгата на 5 ноември ще е испанският футболен съдия Урисар Аспитарте, когото Стоичков настъпи в първите си месеци от престоя си в Барса и естествено получи заслужен червен картон. Очаква се в понеделник реферът да разкрие как е помогнал на Стоичков в кариерата му в каталунския клуб. Ицо обяви още, че в първата година в Барса заплатата му била много ниска, дори и за новопостъпил, но това не било важно за него. \"Аз исках да триумфирам и да прокарам моя път. Никога не съм говорил за пари. Имам си мениджър, а работата ми е да играя на терена\"., заяви още  Стоичков. Той разкри още, че след първата си година в Барса го искали от ПСЖ, и дори бил подписал договор. \"Прибрах се вкъщи обаче и си викам: \"Къде 120 000 души ще те обичат толкова\". Отидох и казах оставам в Барселона\", разкри Ицо. От ПСЖ се разсърдили, но пък останали доволни, че им спестил много пари. За да го вземат пък от \"Фиорентина\" накарали Адриано Челентано, на който Камата бил фен, лично да му напише писмо и да го покани в отбора. \"Като се прибрах веднъж видях един голям кашон. В него всички дискове на Челентано и писмо написано лично от него\", върна лентата Модерния ляв. Той пък му отговорил като му пратил фланелка на Барса и футболни обувки с автограф. \"Книгата не е изкуствена история за най-добрия човек, когото познавам\", каза авторът Владо Памуков. \"В нея има гафове, грешки, предателства\", прлодължи той. Стоичков бе категоричен, че тежко приема предателствата особено от колеги. Според него вече няма шанс да вдигне телефона на Любо Пенев, защото болката от отказа да участва в мача за неговия 50-годишен юбилей е голяма. Стоичков каза още, че не става въпрос само за футбол, защото той е кръстник на детето на Любо. Накрая Ицо завърши, че шансът на България да спечели заедно с Гърция, Сърбия и Румъния домакинство на световното по футбол 2030 г е нулев.", "date": "2018.11.04", "title": "Гърци давали 2 пъти повече от Барса за Ицо, Челентано го уговарял за Фиорентина"}
{"url": "http://standartnews.com/balgariya/pak_boy_mezhdu_politsai_i_romi_12_v_aresta-377558.html", "text": "Пореден случай на бой между роми и полицаи завърши с масови арести. Екшънът се е разиграл около 22,30 ч. в събота в ботевградското село Врачеш. Eкип на жандармерията се е отзовал на сигнал за силна музика и нарушаване на нощната тишина от съседи на ромската махала. Eдин от обитателите на адреса - 35-годишен мъж, категорично отказал да предостави личната си карта за проверка, оказал неподчинение и блъснал униформен на земята. Пристъпвайки към задържането му, служителите на реда били заобиколени от агресивна група от около 30 души, които опитали да го осуетят, съобщават от МВР. За да не се допусне ескалиране на напрежението и с цел овладяване на ситуацията, се е наложило полицаите да дадатпредупредителен изстрел във въздуха с гумен патрон и да напръскат с лютив спрей развилнялата се тълпа. В крайна сметка д ванадесет души са задържани в ареста на РУ-Ботевград за оказана съпротива и неподчинение на полицейски служители. По случая е образувано досъдебно производство за едро хулиганство.", "date": "2018.11.04", "title": "Пак бой между полицаи и роми, 12 в ареста"}
{"url": "http://standartnews.com/sport/malkom_ot_barsa_izpadnal_v_depresiya-377559.html", "text": "В Барселона са сериозно разтревожено за психическото състояние на новото си попълнение Малком. Според медиите в Испания, бившият играч на френския Бордо показва всички признаци на депресия. „Мундо Депортиво\" за пореден път подчерта отсъствието на играча от състава за снощната трудна победа 3:2 над Райо Валекано в Ла Лига. Именно липсата на шансове пред 21-годишния играч му нанасят сериозна душевна травма. Младият футболист е имал разговор с клубната управа и е заявил, че ако игровите му минути не се увеличат в близко бъдеще, то той ще настоява да бъде продаден още през януари. Както е известно, Малком почти беше договорил преминаването си в Рома през лятото, когато Барселона се намеси и надцака офертата на римляните (36 милиона евро) със своята (41 милиона евро). Впоследствие обаче наставникът на „блаугранас\" Ернесто Валверде доста ясно заяви, че той не е желаел привличането на Малком. До момента през кампанията Малком е изиграл точно 25 игрови минути в Ла Лига, разпределени в 2 участия – при победата 1:0 над Валядолид на 25 август и загубата 1:2 от Леганес на 26 септември.", "date": "2018.11.04", "title": "Малком от Барса изпаднал в депресия"}
{"url": "http://standartnews.com/sport/bozhinov_i_botev_vratsa_prizemiha_moryatsite-377567.html", "text": "Ботев Враца спечели с 2:1 срещу Черно море в първия мач от днешния ден в българското първенство. Мачът бе последен за врачани на ст. \"Огоста\" за врачани, които от началото на сезона домакинстваха там, тъй като ст. \"Христо Ботев\" бе в ремонт. Юлиан Ненов и Валери Божинов изковаха успеха за Ботев с попадения през второто полувреме. Първият откри в 60-ата минута, а Божинов удвои четири минути по-късно. \"Моряците\", които бяха доста уморени се опитаха да отговорят на хвърлената кърпа, но само чрез попадение на Жоржиньо Алвеш в 71-ата минута. Така Ботев Враца е 10-и с 15 точки, докато Черно море остава седми с 18 пункта. Това е преди изиграването на останалите мачове от кръга. В 15,00 часа започва дербито Левски - Ботев, а след това Етър приема Лудогорец. Утре пък е последния двубой, който противопоставя Берое и Славия.", "date": "2018.11.04", "title": "Божинов и Ботев Враца приземиха \"моряците\""}
{"url": "http://standartnews.com/balgariya/protesti_sreshtu_tsenite_na_gorivata-377561.html", "text": "Протестите срещу цените на горивата продължават. Над 150 автомобила се включиха в автошествие, което тръгна от  централните булеварди на Благоевград и излезе на международния път Е-79, съобщи БНР. Пътят към \"Кулата\" бе блокиран за известно време между Благоевград и Симитли. Според хората, увеличението на доходите е несъразмерно с това на разходите - не само за горива, но и за вдигането на някои данъци за колите, както и поскъпването на \"Гражданска отговорност\". Шофьори недоумяват защо и колите с газови уредби също трябва да плащат по-висок данък, тъй като отделят значително по-малко емисии. Десетки шофьори от Ямбол и Сливен също се включиха в протестното шествие срещу цените на горивата. Над 100 автомобила с развети трибагреници, черни знамена и надути клаксони преминаха по ямболските улици. За кратко бе блокирано движението по пътя Ямбол - Сливен. Протестиращи срещу високите цени на горивата блокираха пътя за автомагистрала \"Тракия\", съобщи агенция \"Фокус\". В шествието участват над 50 автомобила и около 150 души. Повече от 10 полицейски патрула охраняват протеста. В събота протести имаше в Добрич, Стара Загора и Монтана.", "date": "2018.11.04", "title": "Протести срещу цените на горивата"}
{"url": "http://standartnews.com/balgariya/50_leva_globa_za_velosipedist_bez_svetlootrazitelni_elementi-377570.html", "text": "50 лева глоба ще отнесат велосипедисти, които карат без светлоотразителни елементи. Това заяви полицейски инспектор Мария Ботева от ГД \"Национална полиция\" пред журналисти в неделя, съобщи mediapool. До 10 ноември акцентът на започналата на 1 ноември ежегодна полицейска проверка \"Зима\" при готовността на автомобилите за сезона на снеговете и поледиците, ще е насочен и към велосипедите и каруците, които често не спазвали правилата за движение, поясни тя. По думите ѝ често водачите на каруци и велосипедистите не спазват специалните правила за движение на велосипедисти и каруци, които те често пренебрегват.  Ако велосипедистите не бутат своите колела по тротоарите и при преминаване през пешеходна пътека, а ги яздят, санкцията е 20 лв. При движение при намалена видимост, без светлоотразителна жилетка, нарушителите ще трябва да заплатят 10 лв., посочи Ботева. Децата, които не са навършили 12-годишна възраст, могат да карат колелата си по тротоарите и пешеходните пътеки, но ако трябва да се движат по пътя, трябва да са с придружител. Вторият етап на акция \"Зима\" ще следи дали пешеходците пресичат правилно, а третият ще е за безопасното шофиране при зимни условия.", "date": "2018.11.04", "title": "50 лева глоба за велосипедист без светлоотразителни елементи"}
{"url": "http://standartnews.com/balgariya/ademov_ima_dvoen_standart_vav_vlastta-377603.html", "text": "Депутатът от ДПС Хасан Адемов заяви, че партията ще участва активно в обсъждането на бюджета за следващата година. Той не уточни дали във вторник ще се регистрират, за да подпомогнат кворума, когато започва дискусията. Но обяви, че при гласуването ще бъдат \"против\", защото бюджетът е предизборен и неефективен. Той цитира думи на председателя на ДПС Мустафа Карадайъ, че близо 6 милиарда лева се наливат предизборно в нереформирани системи. А предвижданото увеличение с 10 процента на заплатите на държавните служители, Адемов определи като \"купуване на лоялност с бюджетни средства\". Ние не можем да подкрепяме двойния стандарт, който съществува в ГЕРБ и Обединените патриоти, каза още Адемов по Канал 3. Той припомни за дадените три оставки от министри на ГЕРБ заради катастрофата при Своге и нежеланието на вицепремиерите от малката коалиция да поемат политическа отговорност, дори и засега да е само \"корупционно съмнение\". За Валери Симеонов ДПС има твърда позиция за оставката му, а Красимир Каракачанов \"напира с бързи крачки да се присъедини\". Има огромно разминаване на ценности между ГЕРБ и Обединените патриоти, каза още Адемов. По повод приетия закон за медиите, внесен от четирима депутати от ДПС, Адемов каза, че това е безспорно постижение не само за Движението, но и за цялата медийна среда, защото осветлява сектора.", "date": "2018.11.04", "title": "Адемов: Има двоен стандарт във властта"}
{"url": "http://standartnews.com/balgariya/ipb_predlozheniyata_na_menda_stoyanova_branyat_pechalbata_na_zastrahovatelite-377569.html", "text": "Внесените от председателя на бюджетната комисия Менда Стоянова промени в Кодекса за застраховането са предприети изцяло във връзка с направено предложение от Асоциация на българските застрахователи /АБЗ/, без да са подложени на обществено обсъждане и оценка за необходимостта им. Този подход доказва, че АБЗ и Менда Стоянова започват поход срещу хилядите жертви и пострадали от ПТП. Това се казва в позиция на Института за пътна безопасност, който е неправителствена организация. Спорните промени, чието гласуване беше отложено по нареждане на премиера и лидер на ГЕРБ  Бойко Борисов, касаят  реда и условията за определяне на имуществените и неимуществените обезщетения при застраховка „Гражданска отговорност\".  Проектът за изменения на кодекса вече беше приет на първо четене в пленарната зала на 25 октомври, предстои да бъде разгледан на второ. Менда Стоянова предлага да се създаде нов член, който предвижда съпрузите, децата и родителите да получават до 20 000 лева еднократно обезщетение за претърпени неимуществени вреди за смъртта на свой близък. Същата сума се предвижда и за лица, които живеят на семейни начала с починалия, за осиновители и осиновени деца.  Основният аргумент е недостиг на премиите по застраховка „Гражданско отговорност\" на автомобилистите за изплащане на обезщетения за неимуществени вреди, предвид разширяване кръга на лицата, имащи право на компенсиране на морални вреди с Тълкувателно решение N 1/2016 от 21.06.2018 г. на ВКС. \"Искането да се фиксира в закон цената на човешкия живот, противоречи на закона, на основни принципи в правото, на морала и на разбирането на обществото- това. Тази опасна игра, която играят застрахователите и Менда Стоянова за сметка на хората, които за загубили близки близки в катастрофи е не само само позорна, но и представлява подигравка с целият народ. Аргументът, че застрахователите работят на загуба е опит да се заблуди обществото\", твърдят от  Института за пътна безопасност. Според направен от експертите на института анализ застрахователите нямат загуби, а имат прогнози за загуби. Съгласно публикувани данни в НСИ оборотът на лицензираните застрахователи в България за 2017 година възлиза на 2,363 млрд. лв. Печалбата на застрахователните компании от животозастраховане  и в общо застраховане за миналата година-2017г. е в размер на 54 млн. лева. В животозастраховането, както и в общото застраховане, тя по е 27 млн. лева. Общата печалба обаче бележи сериозен спад в сравнение с предишната година, като за 2016 г. тя е над 70 млн. лв. Т.е. спадането на печалбата от 70 на 54 милиона лева, а не липсата на средства и печалба е аргумент да се иска фиксиране цената на живота със закон, твърдят от И нститута за пътна безопасност. И настояват да се проведе широка обществена дискусия и внимателна оценка за действителна необходимост от някакви промени. От ИПБ предлагат и  становище на адвокат Петя Керанова, зад което застват стотици членове на института. СТАНОВИЩЕ Срещу такова предложение са следните аргументи: 1.Като се има предвид мотива на искането за въвеждане на ограничения, съответно предложените ограничения могат да се въведат само за разширения кръг на правоимащи лица- за тези извън съпруг, деца, родители и отношения напълно аналогични на посочените семейни. Т.е. това може да се направи само за братя, сестри, съответно връзката внуци- баба и дядо. 2.  С ДИРЕКТИВА 2009/103/ЕО НА ЕВРОПЕЙСКИЯ ПАРЛАМЕНТ И НА СЪВЕТА от 16 септември 2009 година относно застраховката „Гражданска отговорност\" при използването на моторни превозни средства и за контрол върху задължението за сключване на такава застраховка, в чл. 9, е установено следното: „ГЛАВА 3 МИНИМАЛНИ ЗАСТРАХОВАТЕЛНИ СУМИ ПРИ ЗАДЪЛЖИТЕЛНАТА ЗАСТРАХОВКА Член 9 Минимални суми 1.   Без да се засягат всякакви по-високи гаранции, които държавите-членки могат да предвиждат, всяка държава-членка изисква застраховката, посочена в член 3, да бъде задължителна най-малко по отношение на следните минимални суми: а) в случай на телесно увреждане — минимална застрахователна сума 1 000 000 EUR за пострадал или 5 000 000 EUR за събитие, независимо от броя на пострадалите; б) в случай на имуществени вреди—1 000 000 EUR за застрахователно събитие, независимо от броя на пострадалите. Ако е необходимо, държавите-членки могат да въведат преходен период, приключващ най-късно на 11 юни 2012 г., в рамките на който да приведат техните минимални застрахователни суми в съответствие с размерите, предвидени в първа алинея.\" Нашето законодателство е съобразено с тази директива и е приведено в съответствие. Предложените промени ще доведат до несъответствие и нарушение на посочената задължителна директива. Може ли да се допусне и какви са последиците?! 3.Въвеждането на ограничения спрямо застрахователя не изключва отговорност на виновния водач за пълния размер на вредите- т.е. ще се стигне до липса на застрахователно покритие на водачи, които са изпълнили задължението си за сключване на ЗГО и са напълно изправни в тази връзка, като те ще отговарят неограничено над ограничението, до което отговаря застрахователя. Реално за едни огромни суми ще отговарят изправните застраховани. Това ще доведе да необходимост от двойно застраховате- едно задължително, с което няма почти никакво покритие и едно доброволно, което в действителност ще осигурява покритие- вероятно тогава печалбите ще надминат милиард и застрахователите ще са удовлетворени. 4. Като се има предвид съдебната практика, при компенсиране на вреди при настъпила смърт на съпруг, дете, родител или на лица, имащи отношения с починалия напълно аналогични на тези, може да  се констатира, следното: При смърт на дете в млада възраст, на родителите и съответно при смърт на родител за малко дете, се присъждат обезщетения в размер на 80 000- 180 000лв.; съответно при загуба на по-възрастен човек обезщетенията варират в границите 50 000- 80 000лв., като се отчитат всички конкретни обстоятелства. Сумите стават наполовина при отчитане на съпричиняване. Средният размер на обезщетенията, по данни на КФН, предоставени от застрахователите е 95 000лв. Ако се въведе предложеното ограничение ще се стигне до огромно напрежение и дълбоко чувство на справедливост у всеки родите и/или дете, загубили близък, като получат 10 пъти по-малки суми от тези, които другите абсолютно същи наследници са получили. Суми от 20 000лв. на наследник се присъждаха 1 999-2002г., при лимит 30 000-100 000лв., при сега установения лимит 10 000 000лв., 100 пъти по-висок, не може да се фиксира обезщетение като преди 20 години.  Това във всички случаи е неморално, а в случая претенцията е точно за компенсиране на морални вреди. Обществото не може да приеме безразлично подобни законови промени. Друг аргумент в тази връзка, е че ако при едно застрахователно събитие са пострадали български гражданин и гражданин на държава членка, вредите на наследниците на българския гражданин ще бъдат  компенсирани с десетократно по-ниски суми от тези на чуждия гражданин.  Също ако българин пострада в държава членка обезщетенията ще бъдат многократно по-високи и съобразени с установените лимити и норми. 5. Следва да се обърне внимание, във връзка със сочените в предложението държави, в които има подобно ограничение, че там се плащат много по-високи суми за търпени имуществени вреди, каквато практика в България няма. При обсъждане на подобно предложение следва да се изиска справка от застрахователите, с конкретно приложени доказателства, какви суми се плащат от български застраховател при настъпило застрахователно събитие в Словакия, Холандия, Чехия, Испания, Германия, при настъпило застрахователно събитие с починал за имуществени и неимуществени вреди. Обръщам внимание, че в предложението е направено подвеждащо искане, като се иска установяване  само на сумите, платени за неимуществени вреди, а реално обезщетението е за имуществени и неимуществени вреди- т.е. включват и разходите за издръжка, лечение и др. Това ясно се вижда и от самия текст на чл. 492 от КЗ, в който са установени лимитите на отговорност / в пълно съответствие със сочената Директива/ и където изрично е посочено: „За всяко МПС, което се намира на територията на Република България и което не е спряно от движение, е необходимо да има сключена задължителна застраховка „Гражданска отговорност\" на автомобилистите, за следните минимални застрахователни суми: 1.      За неимуществени и имуществени вреди вследствие на телесно увреждане или смърт- 10 000 000лв. за всяко събитие, независимо от броя на пострадалите лица; 2.      За вреди на имущество- вещи- 2 000 000лв. за всяко събитие, независимо от броя на увредените лица.\" Както вече посочих обезщетението е общо за неимуществени и имуществени вреди и ако някоя от държавите е въвела ограничения за неимуществените такива, то там се плащат много по-високи суми за имуществени вреди, което пак прави платените там обезщетения в по-висок размер. 6. Предложението за ограничение на плащанията до сума от 20 000лв. е абсурдно. Такива обезщетения се плащаха през периода 2000- 2003г., когато  установения лимит беше в границите 30 000- 150 000лв., за разлика от сега установения от 10 000 000лв. или съответно 333- 67 пъти по-нисък от сега установения. Съответно и премиите са били 20-60лв. за този период. Това означава, че при въвеждане от подобни ограничения премиите следва да намалеят до посочените нива- тогава са били напълно достатъчни и то при по-нисък ръст на застрахованите. 7. Премиите по ЗГО на автомобилистите се определят свободно от застрахователите. При справка за конкретен автомобил се установява, че при различните застрахователни компании има разлика в годишната премия около 100лв. Тук възникват въпросите: 1/ Защо като считат премиите за недостатъчни, самите застрахователи не ги завишат и защо има застрахователи които предлагат премии около 100 лв. по-ниски от тези на другите; 2/Защо застрахователите се борят за голям пазарен дял по тази застраховка със занижаване на премиите, като твърдят, че губят от нея?! 8 .Въз основа на публикуване данни от КФН и НСИ могат да се видят факти, даващи отговор на горните въпроси. Застрахователите работят с печалба, но очевидно не им е достатъчна. Печалбата на застрахователите се формира не само от постъпилите премии, а и от инвестирането на огромните средства, които постъпват при тях-това е не само възможност, но и тяхно задължение. Различни методи, различни изчисления и различни изводи за приходи и разходи в милиони. Очевидно е, че се налага проверка в самите застрахователи и точно установяване на приходи и разходи и верността на данните, с одиторски фирми и при необходимост вкл. с прокуратурата, за да се провери достоверността на  представените данни, преди да се предприемат каквито и да е законови промени, с които се увреждат правата на една тежко засегната група от обществото. Няма никакво основание за внасяне на законови промени и въвеждане на ограничение на плащането на обезщетения за неимуществени вреди, при настъпила смърт на съпруг, дете или родител- това е възможно най-тежката загуба в живота на човек, която освен това е неочаквана и несвоевременна и законът е въвел паричното обезщетение като единствено възможно такова. Желанието на застрахователите да реализират много по-големи печалби не може да бъде такова основание. Принципът на справедливост е въведен в чл. 52 ЗЗД и съществува непроменен от създаването на закона от 1950г., като е дадена възможност на съда да определи размера на обезщетението по справедливост. Законът не следва да отнема правото на засегнатите граждани да получават справедливи обезщетения и да бъдат лишени от единствената законова уредена възможност за някаква справедливост.", "date": "2018.11.04", "title": "ИПБ: Предложенията на Менда Стоянова бранят печалбата на застрахователите"}
{"url": "http://standartnews.com/balgariya/maya_manolova_hvashta_reysa_za_stara_zagora-377571.html", "text": "Омбудсманът  Мая Манолова ще направи в понеделник първото си пътуване до провинцията с обществен транспорт след като кабинетът настоя тя да не ползва повече кола на НСО. Затова ще бъде направена и промяна в закона, която ще отмени тази привилегия за обществения защитник. По този повод финансовият министър Владислав Горанов дори заяви, че автомобилът на НСО се ползвал като скъпо такси. В отговор Манолова заяви, че не е привързана към НСО. Работата й обаче предполага доста пътувания, а за срещите си в страната трябва да е навреме. Тя обаче каза, че ще започне да ползва обществения транспорт. Който може да ползва и като приемна, където хората споделят проблеми. \"Утре, 5 ноември 2018 г., в 9.00 часа от Централна автогара - София с автобуса за гр. Бургас от сектор 25, омбудсманът Мая Манолова ще отпътува за гр. Стара Загора, където ще участва в официалната церемония по обявяване избора на Млад омбудсман в Града на липите. \", гласи съобщението от пресцентъра на Манолова. Според разписанието на автобуса, защитничката се очаква да пристигне в Стара Загора около 11,15 часа. Час по-късно започва церемонията, в която ще участва. Тя е организирана от обществения посредник на гр. Стара Загора Надежда Чакърова - Николова. Ще участват още кметът на Стара Загора Живко Тодоров и представители на местните институции, младежки организации, граждани. Копирано от standartnews.com", "date": "2018.11.04", "title": "Мая Манолова хваща рейса за Стара Загора"}
{"url": "http://standartnews.com/balgariya/pogrebvat_v_beli_rokli_darina_i_nikol-377572.html", "text": "Близки и роднини се сбогуват днес с брутално убитите 23-годишна Дарина Министерска и 12-месечната й дъщеричка Никол. За последния си път двете бяха облечени в бели рокли като булка и шаферка, съобщи \"Блиц\". Поклонението е в църквата \"Свети Николай Чудотворец\" в столичния квартал \"Надежда\". Стотици столичани дойдоха пред църквата, за да изпратят невинните жертви. Те бяха застреляни от 26-годишния Викторио Александров, който е баща на Никол. След поклонението в храма Дарина и бебето й  ще бъдат погребани в гробищния парк на \"Бакърена фабрика\". Кървавата драма се разигра в понеделник. Викторио гръмна Дарина в главата и отвлече едогодишната им дъщерчка Никол, която по-късно простреля в окото край Долни Богров. Рано на следващата су детето издъхна в \"Пирогов\".", "date": "2018.11.04", "title": "Погребват в бели рокли Дарина и Никол"}
{"url": "http://standartnews.com/balgariya/do_15_g_zatvor_mozhe_da_otnese_shofyorat_sgazil_2_zheni-377577.html", "text": "Прокуратурата повдигна обвинение на 18-годишния Алекс Димов, който в събота блъсна смъртоносно две жени на тротоара в Карнобат. Трагедията стана около 8 часа сутринта, когато жените отивали към гробищния парк в града заради Архангелова задушница.  Обвинението срещу шофьора е за шофиране с несъобразена скорост и причиняване на смърт по непредпазливост на двама души. Наказанието, което предвижда законът, е затвор от 3 до 15 години. Тийнейджърът, който имал книжка едва от месец, остава в ареста за 72 часа. Пробите за алкохол и наркотици, които бяха взети веднага след катастрофата, са отрицателни. Шофьорът само с месец стаж зад волана изгубил управлението над автомобила, качил се на тротоара и помел жените. Едната почина на място, а другата - по-късно в болницата. Назначена е автотехническа експертиза, но според разследващите причина за инцидента е високата скорост, с която младежът се е движил по тясната улица.", "date": "2018.11.04", "title": "До 15 г. затвор може да отнесе шофьорът, сгазил 2 жени"}
{"url": "http://standartnews.com/balgariya/12_v_aresta_zaradi_shumen_kupon-377580.html", "text": "12 души от ботевградското село Врачеш са арестувани в събота вечер заради силна музика. Те са отказали да се подчинят на служители на реда, които са направили проверка по сигнал за шумен купон, съобщиха от МВР. Към 22.30 ч. в събота екип на жандармерията се е отзовал на сигнал за силна музика. Един от обитателите на адреса – 35-годишен мъж, отказал да предостави личната си карта за проверка и блъснал униформен на земята. Служителите на реда били заобиколени от агресивна тълпа от около 30 души, които се опитали да попречат на униформените да изпълнят служебните си задължения. Наложило се полицаите да стрелят предупредително във въздуха с гумен патрон и да използват лютив спрей. След разпръсване на тълпата и възстановяване на обществения ред, отказалият да се легитимира мъж, който бил криминално проявен, е задържан в полицейския арест за 24 часа. В неделя, с прокурорско разпореждане, мярката му за задържане е удължена до 72 часа. Заедно с него били задържани още 11 души. По случая е образувано досъдебно производство за едро хулиганство, а действията по разследването продължават под наблюдението на Районна прокуратура- Ботевград.", "date": "2018.11.04", "title": "12 в ареста заради шумен купон"}
{"url": "http://standartnews.com/balgariya/i_mareshki_plashi_s_boykot_na_parlamenta-377585.html", "text": "\"Воля\" заплаши да се включи в бойкота на парламента, ако вицепремиерите от \"Обединени патриоти\" Красимир Каракачанов и Валери Симеонов не подадат оставки до една седмица. Това обяви шефът на партията Веселин Марешки пред БНР. \"Досега не сме правили това, което правят БСП и ДПС – с нерегистриране в парламента, защото считаме, че това е нашата работа и отговорност на всеки български депутат – да бъде в парламента и да гласува законите. Ако все пак липсата на морал, доблест, мъжество в тези двама вицепремиери продължава да надделява и това е единственият начин, ние тази седмица в Народното събрание ще обявим, че им даваме последен срок до края на седмицата – ако не, също ще предприемем мерки за нерегистриране и по този начин да постигнем това, което народът очаква - тези двамата, които срамят България, да не са част от българското правителство\", заяви Марешки. През миналата седмица депутатите от \"Воля\" се регистрираха за заседанията на парламента, но това не помогта на ГЕРБ и \"Обединени патриоти\" да получат кворум заради отсъствия в техните редици. Миналия петък от БСП и избраниците от ДПС отказаха да се регистрират в пленарната зала - с мотив, че кворумът е работа на властта, а не на опозицията. \" Ако конструкцията е програмата, ние не казваме да се срути конструкцията\", подчерта Марешки и добави, че ВМРО и НФСВ си остават в коалицията, а трябва да се сменят само двамата вицепремиери: „Надявам се, че в тези партии има по-нормални и достойни хора от тях двамата. Ако пък в партиите им няма по-достойни и нормални хора от тях, нека извън партиите да намерят и да предоставят две кандидатури, които да заемат техните места и конструкцията си остава желязна и си продължават 4-годишния мандат по програмата, която е основа на правителството\", каза още Марешки. Лидерът на „Воля\" смята, че бюджетът за следващата година е най-добрият от много години насам. \"Който не го подкрепи, ще си направи политическо харакири\", обяви Марешки.  ", "date": "2018.11.04", "title": "И Марешки плаши с бойкот на парламента"}
{"url": "http://standartnews.com/balgariya/karakachanov_stoi_prav_pred_benovska-377594.html", "text": "  Вицепремиерът Красимир Каракачанов отиде в студиото на \"Беновска пита\", но даде интервюто си прав заради обострена дискова херния. \"Не искам да седна, защото трудно ще стана\", призна министърът на отбраната и обясни, че болестта му е хронична и се проявава поне два пъти годишно. Той опроверга всички появили се информации, че в събота е бил в болница заради прединфарктно състояние. \"Смятате ли, че щях да стоя прав тук, ако наистина бях преживял това състояние\", попита Каракачанов журналистката Илиана Беновска. Министърът за пореден път опроверга изявленията на бившата служителка Катя Матева и заяви, че са изчезнали 13 000 преписки по времето на кабинета Орешарски. Каракачанов потвърди, че ще съди Матева, защото не е показала никакви доказателства за твърденията си. Според него много от обвиненията, които се появяват, не са само фалшиви новини, но и цялостна кампания за сваляне на кабинета. В сряда групата на Обединени патриоти в парламента ще предложим вариант срещу фалшивите новини, в който ще са регламентирати санкции за всяка медия, която ги тиражира, каза Каракачанов.", "date": "2018.11.04", "title": "Каракачанов стои прав пред Беновска"}
{"url": "http://standartnews.com/balgariya/glavchev_namekna_za_spirane_na_komandirovki_na_deputati-377601.html", "text": "Бившият председател на Народното събрание Димитър Главчев намекна, че всички депутати може да се разделят с командировките в чужбина, докато заседанията в пленарна зала всеки ден са под въпрос заради липса на кворум. Той каза, че ще направи подобно предложение пред сегашната шефка на парламента Цвета Караянчева, защото няма логика опозицията да пътува в командировки, а парламентът да не работи нормално. Главчев каза, че ГЕРБ ще ограничи максимално отсъствията в залата, така че кворумът да е подсигурен занапред. Който не се регистрира във вторник, когато ще се гледа бюджета на държавата за догодина, означава, че спират основния закон за хазната, който всички досега подкрепят. Главчев се надява народните представители да постъпят отговорно и да се регистират. И припомни, че тези, които не са го направили в петък, ще се разделят с две трети от дневното си възнаграждение. Когато ние бяхме опозиция, също отсъствахме, но тогава обществената нагласа беше друга, каза Главчев. Сега няма така за нови избори, каза той и изрази надежда, че проблемите в малката коалиция няма да се пренесат в цялостното управление.", "date": "2018.11.04", "title": "Главчев намекна за спиране на командировки на депутати"}
{"url": "http://standartnews.com/balgariya/narusheniyata_v_agentsiyata_za_balgarite_v_chuzhbina_bili_hronichni-377541.html", "text": "Сегашните арести в Държавната агенция за българите в чужбина не ме изненадват, те са естествено продължение на цялата политика на ДАБЧ през годините на издаването на задгранични паспорти и придобиване на българско гражданство, каза пред бТВ Илия Ангелов, бивш зам.-министър на правосъдието в кабинета \"Орешарски\". През 2014 г. в позицията си на зам.-министър той подава сигнал до прокуратурата за нередности в агенцията. Той обясни, че след като е оглавил Съвета по българско гражданство, е забелязал скока на укази, издадени за български граждани. „През 2001 г. са издадени общо 940 указа, през 2009 г. стават 8911, 2010 г. – 14 828, 2011 г. – 18 319, 2012 г. – 17 000, и 2013 г. падат на 7701\", посочи той. Впечатление му направила и непълната документация. „Наред с молбите, които представяха кандидатстващите за българско гражданство, те трябваше да представят и документ, удостоверяващ българско гражданство. Този документ се издава от Държавната агенция за българите в чужбина, но има условие, че това трябва да е подкрепено с факти и обстоятелства, тоест това българско гражданство трябваше да се докаже. От ДАБЧ обаче представяха само акт за раждане и нотариално заверена декларация за българско самосъзнание\", каза още Ангелов. Той отбеляза, че в спора между вицепремиера Красимир Каракачанов и Катя Матева, бивш служител в Министерството на правосъдието, изпращала сигнали до ДАНС и прокуратурата, е на страната на Матева. Първата проверка от Върховна административна прокуратура за търговия с документи за българско гражданство беше факт през 2014 г., когато отидох в Министерството на правосъдието. След това направих всичко възможно да информираме и главния прокурор, и вицепремиера, в чийто ресор попадаше ДАБЧ, и Инспектората на МС. В крайна сметка нито един от тези сигнали не доведе до нещо съществено, защото схемата очевидно е продължила. Това пък обяви пред БНР Петко Петков – бивш заместник-министър на правосъдието, в чиито ресор е попадала грижата за българските граждани и българското гражданство в две правителства - служебното на Георги Близнашки и Борисов-2. Според него през онзи период не е имало политическа воля разследването да бъде доведено до край. Проверката от 2014-а година е показвала, че хора са придобивали удостоверения за български произход без да имат такъв, обясни той и даде пример с арабски жител. „По идея на закона, това удостоверение е достатъчно, за да получиш българско гражданство. Факт е обаче, че много удостоверения, към онзи момент а вероятно и след това, са издавани не въз основа на писмени доказателства, каквито и да са, а единствено, да речем, въз основа на нотариално заверена декларация: „Аз съм от български произход\", което означава, че така се отваря вратата за много лица, които нямат право да получат българско гражданство по облекчен ред, да го направят\". Петков обясни, че няма доказателства, но според него вероятният извод е, че „корупцията остава единственото възможно обяснение\". Акцията в ДАБЧ сега се провежда в непосредствено преди поредния европейски мониторингов доклад, който чакаме на 13-ти ноември, но и съвпада със събития на политическата сцена, изтъкна той: „Можем да открием съвсем други подбуди от тези да се разкрие една корупционна схема. Ситуацията в управляващата коалиция, поне на мен като гражданин, ми изглежда такава, че трябва да се осигури балансьор между господата Волен Сидеров и Валери Симеонов и господин Каракачанов, който е част от Обединените патриоти, е най-възможния балансьор, а всички погледи в момента заради това разследване са насочени към него. Напълно е възможно чрез това разследване да не се търси разкриване на обективната истина, а да бъдат държани политическите фигури в някаква форма на зависимост\". Петков си спомни, че през 2014-а много кандидати за българско гражданство, са оставяли като адрес за контакти в страната този на централата на ВМРО в София.", "date": "2018.11.04", "title": "Нарушенията в агенцията за българите в чужбина били хронични"}
{"url": "http://standartnews.com/balgariya/elina_stoyanova_v_kampaniya_na_londonskiya_kmet-377550.html", "text": "Лондонският кмет Садик Кан избра българката Елина Стоянова за лице на своя кампания. Това съобщи електронното издание \"Българи в Лондон\" /Bulgariansinlondon.com/. Елина има българска книжарница, наречена \"Имало едно време\", в квартал Уолтъмстоу. Тя е българският участник във видеото, в което са показани чуждестранни предприемачи в мегаполиса и техните магазини. През юли 2016 г. Садик Кан започна кампания \"Лондон е отворен\", която цели да представи столицата като отворен за бизнес град. Кан е горд с това, че в Лондон живеят 1 милион граждани на ЕС и подкрепя втори референдум за Брекзит. През октомври 2018 г. неговата кампания \"Лондон е отворен\" направи видео, показващо европейски предприемачи в Лондон и техните бизнеси, включително български. Посланието е, че въпреки Брекзит Лондон продължава да бъде най-доброто място в света за живеене, работа и посещение. \"Аз съм мечтател, идеалист. Радват ме неща като прегръдки, усмивки, жестове, топлещи разговори с хора, които дори и да срещаш за първи път в живота, ти носят пълноценност и усещаш със сърцето си. Обичам планината и свързаността на човека с природата. Вярвам, че хората сме тук, за да си помагаме и създаваме добро\", казва Елина пред електронното издание. Тя обяснява, че щом видяла видеото на кампанията \"Лондон е отворен\", мигновено се усмихнала, изпитала възторг, благодарност, приемственост и свързаност с всички собственици на малки бизнеси, пръснати из цял Лондон, застанали с изправена стойка зад реализираните си мечти на своите магазинчета. \"Осъзнах, че не съм сама, че има много европейци отварящи всеки ден своите кътчетата, създадени с любов и вяра. В моменти на умора и падане духом от справяне на ежедневни проблеми, като плащане на непосилните сметки, съм се чувствала като единствения човек на света.  Истината е, че малкия бизнес среща много трудности в Лондон, а предполагам и навсякъде. Случвало се е парите да не ми достигнат да си платя наема и да прибягвам до лични средства. Нерядко клиенти ми задават въпроси като: Защо го правиш? Какъв е смисълът? Как може да си в книжарницата всеки ден? Стигат ли ти парите? Разбира се, парите не идват лесно, когато продаваш книги на своя език в чужда страна. Но въпреки това винаги, ама винаги, съм се чудила: не виждат ли това, което виждам аз? Удовлетвореност, пълнота, смисъл да живееш в мечтата си именно сега, докато си млад, докато има огън в теб, признателност на хората, когато даваш (дори когато ти самият трудно се справяш)\". Елина казва, че книжарницата е най-хубавото нещо, което е направила досега в живота си. Но не е нещо, в което намира материална изгода. \"Понякога си припомням краят на „На изток от рая\" /б. ред. роман на Стайнбек\"/, когато бащата казва на сина си, на китайски език: - Тимшел (Ти можеш)\" Елина разказва още, че книжарницата е нейната материализирана мечта. Тя е и дом на всички българи, които изпитват наслада и жажда за разговори от типа на: последна прочетена книга, смисъла на живота, любима музика. Хора, които не се страхуват да споделят, да търсят себе си и духовни ценности. \"Книжарницата за мен е необходимост от общочовешка потребност за общуване, душевен мир, духовна свързаност. Тя е наша малка, българска общност, в която всички сме равни и изпитваме обща любов към литературата. \", казва още Елина Стоянова. От Bulgariansinlondon.com посочват три причини, поради които живеещите в Лондон наши сънародници биха посетили книжарницата: да си купят или поръчат книги на български език, да станат членове на библиотеката с над 1 000 заглавия или да изпият кафето си, гарнирано със сладки приказки на родния език. Помещението също така може да се наеме за желаещите да преставят свое интересно занимание или хоби. \"Често обичам да казвам, че искам посетителите да се чувстват като в хижа, топло посрещнати от хижаря, дори нямам против да си измият чашката след изпития чай или да танцуват посред бял ден сред книгите (случвало се е :))\", казва още Елина. От Bulgariansinlondon.com съобщават, че ще организират събития в книжарница \"Имало едно време\" на Елина. Нейният сайт е Още за българите в Лондон - на", "date": "2018.11.04", "title": "Елина Стоянова в кампания на лондонския кмет"}
{"url": "http://standartnews.com/balgariya/balgarite_sa_sred_nayreligioznite_no_sveshtenitsite_ne_stigat-377551.html", "text": "  България е страната с най-малко свещеници сред европейските държави - само 12 свещеници на 100 000 души. Това сочат данните от проучване в европейските държави, цитирано от \"Канал 3\". В Гърция има най-много свещеници на глава от населението - 87.7 свещеници на 100 000 души. На второ място е Италия с 82.8 на 100 000 и на трето е Румъния. България е сред европейските страни със сравнително висока религиозност на населението - 77% се определят като религиозни. 75% от българите се определят като православни. 30% от тях са абсолютно сигурни, че има Бог, а 47% вярват в Бог, но не са съвсем сигурни. За 66% от българите религията е ключов компонент от националната ни идентичност. 15% от сънародниците ни се молят всеки ден, 19% посещават поне един път месечно богослужение. За 19% от българите религията е важна част от техния живот. 42% от българите смятат, че правителството трябва да подкрепя религиозните ценности. 50% се обявяват за ясно разграничаване между религията и политиката.", "date": "2018.11.04", "title": "Българите са сред най-религиозните, но свещениците не стигат"}
{"url": "http://standartnews.com/sport/pszh_pak_spori_s_uefa_za_finansoviya_fearpley-377557.html", "text": "Пари Сен Жермен продължава да води спорове с различните комисии на УЕФА, които обсъждат и преценяват дали френският шампион спазва финансовия феърплей. \"Journal de dimanche\" информира, че още преди месец \"парижани\" са подали жалба до КАС, с която оспорва взетото решение за ново „по-задълбочено разследване\" на неговото досие, свързано с финансовия феърплей. След като Комисията по финансовия контрол на клубовете към УЕФА на 13 юни оповести класирането на досието на парижани „без последствия\", Съдебната камара към УЕФА се е намесила и е постановила по-задълбоченото разследване. Въпросната инстанция се смята за по-строгата от двете, разглеждащи случая на ПСЖ. Именно това решение обжалват от ПСЖ пред КАС, което от своя страна автоматично блокира всякакви действия до произнасянето на Спортния арбитражен съд в Лозана. Това ще отнеме около два-три месеца.", "date": "2018.11.04", "title": "ПСЖ пак спори с УЕФА за финансовия феърплей"}
{"url": "http://standartnews.com/sport/pesteliv_yuve_nadigra_kalyari-377552.html", "text": "Ювентус не срещна особени трудности и надигра Каляри, спечелвайки домакинството си от 11-ия кръг на Серия \"А\" с 3:1. По този начин \"старата госпожа\" отново дръпна с 6 точки пред преследвачите Наполи и Интер, които имат по 25. Преди мача на \"Алианц Стейдиъм\" в Торино звездата Кристиано Роналдо получи паметна фланелка с номер 400 по повод отбелязаните от него 400 гола в Tоп 5 първенствата на Европа. Португалецът обаче не успя да се разпише в мача, като се отчете само с асистенция. Пауло Дибала откри резултата още в първата минута, след което в 36-ата Жоао Педро изравни - 1:1. Радостта на гостите обаче не трая дълго. В 38-ата минута Филип Брадарич си вкара автогол. Без много да се напъват, \"бианконерите\" стигнаха и до трети гол. Отбеляза го Хуан Куадрадо след асистенция на Роналдо в 87-ата минута - 3:1. Противно на очакванията треньорът на Юве Масимилиано Алегри заложи на всичките си титуляри срещу 13-ия в класирането, имайки предвид мокрия терен и предстоящия сблъсък с Манчестър Юнайтед от груповата фаза на Шампионската лига. Двубоят с \"червените дяволи\" е идната сряда от 22:00 часа в Торино.", "date": "2018.11.04", "title": "Пестелив Юве надигра Каляри"}
{"url": "http://standartnews.com/sport/levski_edva_ne_izvadi_otbora_sreshtu_hebar-377553.html", "text": "Хебър (Пазарджик) победи Левски с 3:0 гейма (25:18, 25:19, 25:20) в скандален мач от третия кръг на мъжкото волейболно първенство. Загубата е първа за \"сините\" през сезона в Суперлигата. Домакините oт Пазарджик показаха по-стабилна игра и благодарение на добрия си сервис имаха преимущество. При 8:4 за Хебър в третата част главният съдия Илиян Георгиев не отсъди точка за Левски, след като топката явно тупна в полето на съперника. Това доведе до протест на старши треньора Владимир Николов, който получи първо жълт, а след това и червен картон. Президентът и наставник на \"сините\" излезе извън кожата си. Владо Николов реагира остро на наказанието и нареди на състезателите си да излязат от игрището. В крайна сметка срещата се доигра след прекъсване от няколко минути. „Поздравявам Хебър. В този мач съперникът бе по-добрият отбор. Заявявам, че Хебър категорично ни надигра. Но със своите действия първият съдия Илиян Георгиев развали цялата празнична атмосфера и хубавия мач. Ситуацията се разви така - при резултат 8:4 за Хебър в третия гейм, при наша атака, която дори не беше силна, а пусната, топката падна на земята, удари я. Това стана буквално пред очите на съдията, но играта не бе спряна...\", обясни Николов пред BGvolleyball. „Протестирах, но съдията не ме чу и не пожела да слуша. Отидох при дежурния делегат, за да разясним ситуацията. Първият съдия вместо да си признае грешката – започна да ми вади картони. Ядосах се. В ситуация, в която Хебър ни надиграва категорично. Първият съдия Илиян Георгиев се опита да ни унижи\", категоричен е треньорът на Левски. \"Изкарах отбора от игрището, с намерението да си тръгнем. Но дежурният делегат Светослав Златарев ме разубеди. Той ме посъветва, че е по-добре за волейболистите, за феновете, за всички, които обичат волейбола да доиграем мача. Послушах го и се върнахме. Искам да заявя категорично, че съдийството по никакъв начин не повлия на хода на мача, защото Хебър бе по-добрият отбор през цялото време и логично спечели двубоя. Но реферът развали мача. След това, за да се опита да ни компенсира, отсъди три точки в наша полза, с които ощети домакините...\", каза легендата. „Накрая, искам да кажа, че първенството в Суперлигата се развива. С присъствието на чужденци нивото на отборите се повишава. Затова е редно и съдийството и контрола също да се развиват\", завърши Николов.", "date": "2018.11.04", "title": "Левски едва не извади отбора срещу Хебър"}
{"url": "http://standartnews.com/sport/kamata_nosya_bolkata_ot_predatelstvata-377549.html", "text": "Христо Стоичков даде любопитно интервю, в което говори за биографичната си книга, за предателствата и тежките загуби в последните години. \"Много са. Няма как да простя на човек, с който сме били много години и ме е предал. Генерално говоря. Болката остава, защото съм преживял най-хубавите неща в моя спортен път, но когато болката дойде от втори, от трети, тогава вече е много по-голяма. Ако ме настъпи, ако ми направи груб фаул, го приемам, защото е част от играта. Но когато си толкова близък, кажи-речи потта е една и съща, фланелките ни са били мокри и сме играли...и има трети или четвърти човек, който се намесва, там не прощавам. Това е голямата ми болка. Аз си я нося. Тъжно ми е, тупти ми сърцето, че станаха тези неща. Аз съм си аз. Няма да ми тръгнат сълзите, напротив, ще го преодолея.\" Но като пусна кадри или прочета нещо някъде, връщам лентата назад. Когато сме започнали, когато сме били никои, бягали сме по тия сгурии. После, когато сме били на тези килими, радвали сме милиони хора, това остава завинаги\", заяви той пред \"Нова\". Стоичков говори и за тежката 2016-а, в която загуби няколко много близки до себе си хора. \"Тежко е, татко, лека му пръст, до последно имах вяра, че ще преодолее това заболяване, но Господ си го прибра. Трифон (Иванов), лека му пръст, също, може би бях последният човек, с когото той е разговарял. Остават си спомените. Три дни преди да почине Йохан Кройф, бях с него. Като погледна нагоре и лицата им са пред мен. Загубих трима човека за много кратко време. Спомените си остават, това са хубавите спомени как съм ги преживял с тях. Макар че не целият ни път е бил начертан. Винаги сме преодолявали тези неща\", добави той. \"Понякога ме е спасявала маската. Днес сме кажи-речи колеги, защото ми е такава работата. Като футболист съм слагал маската, като треньор. Виждала си как ми се променя лицето като стъпя на терена. Искам да побеждавам постоянно. Аз трябва да съм си аз. Но моите колегите винаги са били с мен. Маската е била, за да съм такъв, какъвто съм. Много пъти е била, защото не искам да ме безпокоят\", допълни Камата. Стоичков разказа и за своето турне, преминало през някои от най-големите отбори, за да направи интересни интервюта с някои от най-известните треньори и футболисти. \"Турнето на 008 започна от Барселона, бях на Барса-Севиля, Барселона-Интер и Барселона-Реал Мадрид, оттам за няколко дни отидох до Манчестър, видях се с Чики Бегиристайн и Пеп Гуардиола, неразделни приятели сме. Оттам ме прие Юрген Клоп в Ливърпул заедно с Джеймс Милнър, видях се с всички футболисти. Оттам се върнах в Манчестър при Жозе Моуриньо и цялата негова гвардия. Когато седна да говоря с тях, аз предварително съм се подготвил какви въпроси да им задам. Важен е тонът как го задаваш. Казваме, че Моуриньо е арогантен, не е така. Когато беше треньор на Челси, си спомняш как го приеха тук. Той казва, 'Христо, аз не съм забравил 1996 като дойдох в Барселона, аз бях Жозе никой, но благодарение на теб, на Джика Попеску, на Гуардиола, Луис Енрике, Луиш Фиго, Витор Баия, Фернандо Коуто, Джика Попеску, вие всички ми помогнахме от Жозе никой да тръгне моя път и днес да съм този мениджър, който съм'. Моите въпроси са добре подготвени\", заяви Стоичков. За книгата си Стоичков заяви: \"То няма безгрешни хора, аз съм един от тях, постоянно греша. Ще има и критици, съвсем нормално. Днес ние не можем да им се сърдим. Успяхме да направим нещо, което е от много време насам. Преди повече от 2 години започнахме да говорим, да си припомняме неща. Вътре в книгата няма нещо закулисно, всичко е едно към едно каквото съм преживял\", сподели легендарният футболист. \"Казвам това, което е на сърцето ми. Понякога съм грешил, но съм намирал начин ако съм прегрешил, да стисна ръката, да се извиня. Продъжавам напред. В книгата е всичко, което съм преживял на мой гръб, искам да остане в съзнанието на младите хора, да видят откъде съм тръгнал и докъде съм стигнал. Аз не мога да се променя. Ако се променя, тази книга няма да я издам. Тези хора от първия ден ми дадоха едно спокойствие, че искат те да са издателите, те да са хората. На първата среща им казах, това, което чух от тях, им казах, вие сте и разговорът приключи\", сподели той. \"Аз не мога да се променя и няма да се променя. Защото няма да съм тоя, който ме познавате на терена и извън терена, макар че много хора не ме познават извън терена. Много хора спекулират, с някоя снимка, с някой инцидент, но това е нашето ежедневие. Вътре е написано всичко. Искам тази книга да остане за спомен, книгата е много интересна, има неща, които за пръв път ще прочетат, защото маската я няма, аз съм си аз\", допълни Стоичков.", "date": "2018.11.04", "title": "Камата: Нося болката от предателствата"}
{"url": "http://standartnews.com/sport/sportat_po_televiziyata_dnes-377543.html", "text": "ТВ Акценти - Неделя 04.11.2018 БНТ 18,30 Спорт ТОТО bTV 17,50 Спорт тото Диема спорт 12,30 Футбол, България, Първа лига: \"Ботев\" Вр - \"Черно море\"; 15,00 \"Левски\" - \"Ботев\" Пд; 17,30 \"Етър\" - \"Лудогорец\" (пряко) 22,00 Футбол, Франция, Лига 1: \"Монпелие\" - \"Марсилия\" (пряко) Диема спорт 2 13,30 Баскетбол, Испания: \"Естудиантес\" - \"Ховентут\"; 20,30 \"Баскония\" - \"Валенсия\" (пряко) 15,30 Футбол, Англия, Чемпиъншип: \"Уигън\" - \"Лийдс\" (пряко) 18,00 Футбол, Англия, Висша лига: \"Челси\" - \"Кристъл Палас\" (пряко) 22,30 Баскетбол, НБА: \"Милуоки\" - \"Сакраменто\" (пряко) Nova Sport 14,45 Дартс: Световни серии, финали, трети ден, първа сесия (пряко) 17,00 Футбол, Англия, Висша лига: \"Ман Сити\" - \"Саутхямптън\" (пряко) 21,10 Дартс: Световни серии, финали, трети ден, втора сесия (пряко) БНТ3 11,00 Вдигане на тежести, СП: Кат. до 67 кг, мъже; 17,00 Кат. до 73 кг, мъже (пряко) MaxSport1 16,00 Тенис: ATP 1000 Париж, Финал (пряко) MaxSport2 01,00 Хокей на лед, НХЛ: \"Питсбърг\" - \"Торонто\" (пряко) 13,00 Футбол, Испания, Ла Лига: \"Ейбар\" - \"Алавес\"; 17,15 \"Виляреал\" - \"Леванте\"; 19,30 \"Реал Сосиедад\" - \"Севиля\"; 21,45 \"Бетис\" - \"Селта\" (пряко) MaxSport3 13,30 Футбол, Италия, Серия \"А\": \"Лацио\" - СПАЛ; 16,00 \"Сампдория\" - \"Торино\"; 19,00 \"Болоня\" - \"Аталанта\"; 21,30 \"Удинезе\" - \"Милан\" (пряко) Kanal 3 21,15 \"Спорт в обектива\" Ring.BG 20,30 УЕФА Шампионска лига - магазинно предаване Eurosport 07,55 Снукър: Международен турнир в Китай, финал (пряко) 16,15 Лека атлетика: Маратон на Ню Йорк (пряко) 02,00 Футбол: MLS, плейофи, четвъртфинали (пряко) Eurosport 2 08,00 Колоездене: Критериум Саятама (пряко) 13,25 Снукър: Международен турнир в Китай, финал (пряко) 16,30 Футбол, Германия, Първа Бундеслига: \"Борусия\" М - \"Фортуна\"; 19,00 \"Майнц\" - \"Вердер\" (пряко)", "date": "2018.11.04", "title": "Спортът по телевизията днес"}
{"url": "http://standartnews.com/sport/vsichki_pogledi_sa_kam_gerena_za_levski__botev-377544.html", "text": "Левски приема Ботев Пловдив в дербито на 14-я кръг в Първа лига днес от 15,00 часа на \"Георги Аспарухов\". \"Сините\" ще се опитат да си върне поразклатеното самочувствие след отпадането от Черно море за Купата на България.  След като напуснаха надпреварата за националния трофей, за момчетата на треньора Славиша Стоянович остана единствено битката за титлата. Левски сдаде първото място, а при грешна стъпка може да изостане от лидера Лудогорец, а и от ЦСКА-София, който се намести на второто място след успеха с 1:0 над Локомотив в Пловдив. \"Орлите\" пък играят по-късно днес срещу Етър във Велико Търново. Този мач е от 17,30 часа. В Ботев пък са на седмото небе от щастие след като удариха Берое с дузпи на осминафиналите за Купата в дербито за Тракия. Още след мача обаче \"канарите\" признаха, че са доста изтощени. Предстои да разберем дали това ще се отрази на момчетата на Николай Киров днес на \"Герена\". Треньорът доведе в София група от 17 футболисти, като сред тях е и опитният Йордан Минев, който е възстановен от вирусно заболяване.  Третият мач от Първа лига пък започва след малко. В него Валери Божинов излиза титуляр за Ботев Враца срещу Черно море. Това ще е и последният домакински мач врачани на стадион \"Огоста\" в Монтана. От следващия път те ще могат да играят на собствения си стадион \"Христо Ботев\". Варненци пък ще искат да продължат възхощята линия и да затвърдят добрите впичатления, които оставиха при успеха с дузпи над \"Левски\" за Купата. 3 ноември, събота, 12,30 ч Дунав - Витоша 3:0 От 15:00 ч Локо (Пловдив) - ЦСКА-София 0:1 От 17,15 ч Септември (София) - Верея 1:0 4 ноември, неделя, 12,30 ч Ботев (Враца) - Черно море (Диема спорт) От 15,00 ч Левски - Ботев (Пловдив) (Диема спорт) От 17,30 ч Етър - Лудогорец (Диема спорт) 5 ноември, понеделник, 17,30 ч Берое - Славия (Диема спорт) Място Отбор Мачове Точки 1. Лудогорец 13 32 2. ЦСКА-София 14 32 3. Левски 13 31 4. Берое 13 24 5. Ботев (Пд) 13 23 6. Локо (Пд) 14 20 7. Черно море 13 18 8. Етър 13 18 9. Славия 13 16 10. Дунав 14 14 11. Витоша 14 13 12. Ботев (Вр) 13 12 13. Септември 14 7 14. Верея 14 4", "date": "2018.11.04", "title": "Всички погледи са към \"Герена\" за Левски - Ботев"}
{"url": "http://standartnews.com/sport/mariyan_hristov_pobedite_se_kovat_na_terena-377533.html", "text": "Помощник-треньорът на Септември София Мариян Христов даде мнението си за успеха на тима над Верея с 1:0 в двубой от 14-ия кръг на Първа лига. Това бе първи успех за столичани след 10 пореди загуби в първенството.  \"Беше важен мач, 3 точки са си 3 точки, те бяха най-важните за момчетата. Всяка седмица момчетата тренират, а след това излизаш и те бият. Победите се коват на терена и днес беше важно да спечелим. Успехът над Локомотив София вдигна самочувствието на тима, независимо, че Купата не е приоритет\", коментира Христов. \"За нас всеки мач е изпитание, Ботев Пловдив е добър отбор, винаги искаме да играем компактно, да комбинираме, да отбелязваме голове, днес в завършващата фаза трябваше да реализираме втори гол\", добави той. В герой се превърна младия Асен Чандъров, който реализира единствения гол в двубоя.  \"Доста важен успех, играхме срещу последния вкласирането и дръпнахме с три точки пред тях. Доближаваме другите отбори и целта ни е да завършим по-напред. Имахме доста положения преди почивката, имахме от корнери и други, но след почивката се върнахме по-назад. Чакахме ги на контри, ударих и греда.\" \"Днес вкарахме доста важен гол за победата, надявам се да продължаваме с успехите. Дано продължаваме да бием. Не си издавам тайната за дузпата\", заяви Чандъров. \"Определено ни помогна победата над Локо София. Онази победа ни даде увереност срещу Верея. С;едващият мач е с Ботев, надявам се да им дадем отпор. Не им отстъпваме по нищо. Предполагам, че ще сме в средата на таблицата в края на сезона\", заяви халфът и разкри какво е променил новият наставник Христо Арангелов. \"Треньорът познава доста добре отбора и играчите и ни подготвя по-добре тактически\", сподели още Асен Чандъров.", "date": "2018.11.04", "title": "Мариян Христов: Победите се коват на терена"}
{"url": "http://standartnews.com/sport/lebron_i_la_leykars_prekasnaha_chernata_seriya_sreshtu_portland-377546.html", "text": "ЛеБрон Джеймс вкара 28 точки, а Лос Анджелис Лейкърс победи Портланд със 114:110 като гост. Така \"езерняците\" сложиха край на дългата серия загуби от Блейзърс. Джеймс записа седем асистенции и грабна пет борби за Лейкърс, които спряха негативна серия от 16 загуби срещу Портланд, побеждавайки ги за първи път от 2014 г. Резервата Ражон Рондо записа 17 точки, 10 борби и 6 асистенции за победителите. Деймиън Лийлър и Джей Маккалъм вкараха по 30 точки за Портланд, който бяха близо до обрат след дефицит от 20 пункта в началото на четвъртата част, но в крайна сметка не успяха да го постигнат. Всички резултати от НБА: Филаделфия - Детройт - 109:99 Индиана - Бостън - 102:101 Шарлът - Кливланд - 126:94 Атланта - Маями - 123:118 Чикаго - Хюстън - 88:96 Сан Антонио - Ню Орлиънс - 109:95 Денвър - Юта - 103:98 Портланд - ЛА Лейкърс - 110:114", "date": "2018.11.04", "title": "ЛеБрон и ЛА Лейкърс прекъснаха черната серия срещу Портланд"}
{"url": "http://standartnews.com/sport/toronto_unizhi_pitsbarg_v_sobstvenata_mu_zala-377547.html", "text": "Морган Рийли вкара два пъти, а Джон Таварес, Патрик Марло и Зак Хайман добавиха по едно попадение за изразителния успех на Торонто с 5:0 при гостуването на Питсбърг тази нощ в НХЛ. Вратарят Фредерик Андерсън спря всичките 31 опита на домакините да стигнат до гол. Това беше първата \"суха мрежа\" на Андерсън този сезон и 16-та в кариерата му. Джейсън Дикинсън вкара 1:43 минути преди края на продължението, за да донесе победа на Далас с 4:3 над Вашингтон. Джейсън Спеца, Тайлър Питклик и Джейми Бен също вкараха за победителите. За шампионите точни бяха Никлас Бакстрьом, Брет Конъли и Евгени Кузнецов. Джордан Еберле вкара гол при \"поуър плей\", за да даде начало на головата серия на Ню Йорк Айлендърс при успеха с 3:0 над Ню Джърси. Брок Нелсън и Скот Майфийлд вкараха другите две попадения в последната трета част. Томас Грейс направи 35 спасявания в първия си мач от сезона. Айлендърс спечелиха пет поредни мача срещу съперници от дивизия Метрополитън. Рекордът на клуба е от сезон 1982-83 г., когато Ню Йорк спечели първите си шест мача. Всички резултати от НХЛ: Вашингтон - Далас - 3:4 след продължения Детройт - Едмънтън - 3:4 Монреал - Тампа Бей - 1:4 Ню Йорк Айлендърс - Ню Джърси - 3:0 Питсбърг - Торонто - 0:5 Нешвил - Бостън - 1:0 Сейнт Луис - Минесота - 1:5 Лас Вегас - Каролина - 3:0 Калгари - Чикаго - 5:3 Лос Анджелис - Кълъмбъс - 4:1 Сан Хосе - Филаделфия - 4:3 след продължения", "date": "2018.11.04", "title": "Торонто унижи Питсбърг в собствената му зала"}
{"url": "http://standartnews.com/sport/barselona_se_izmachi_s_rayo_valekano-377530.html", "text": "Барселона се измъчи здраво, но би 3:2 Райо Валекано като гост в 11-ия кръг на Ла Лига. В герой за „блаугранас\" отново се превърна Луис Суарес, който вкара два от трите гола. Именно уругваецът даде аванс на каталунците в началото на двубоя. След това Райо Валекано изравни с гол на Поцо, а Гарсия даде аванс на столичани. Усман Дембеле изравни в 87-та, а Луис Суарес донесе победата за Барселона с попадение в 90-та минута. С тази победа Барселона събра актив от 24 точки и продължава да бъде лидер в Ла Лига. Атлетико Мадрид и Алавес делят второ-трето място, като имат по 20 точки, но баските са с мач по-малко. Райо Валекано е предпоследен в класирането с 6 точки. В следващия кръг Барселона е домакин на Бетис.", "date": "2018.11.04", "title": "Барселона се измъчи с Райо Валекано"}
{"url": "http://standartnews.com/sport/markes_pokori_i_malayziya-377531.html", "text": "Вече осигурилият си световната титла Марк Маркес спечели надпреварата на MotoGP в Малайзия, въпреки че стартира от седма позиция в днешното състезание. Пилотът на Сузука Алекс Ринс завърши на второ място, докато мотоциклетистът на Ямаха Йохан Зарко остана трети на почетната стълбичка. Започналият от втора позиция в азиатското състезание деветкратен световен шампион Валентино Роси завърши едва на 18-та позиция след като падна от мотора си, след което испанският победител Маркес пое лидерството и спечели етапа. Той бе коронясан за световен шампион през изминалия месец в надпреварата в Япония. 39-годишният Роси от своя страна търсеше първата си победа в Малайзия от 2010 година насам, но малшансът го раздели с възможността да триумфира с етапен успех. Топ 10 допълват Маверик Винялес с Ямаха, Дани Педроса с Хонда, Андреа Довициозо с Дукати, Алваро Баутиста с Нието, Джак Милър с Алма Прамак, Данило Петручи с Алма Прамак и Хафиж Сярин с Ямаха. Последното състезание от календара на MotoGP ще се проведе на пистата във Валенсия, Испания.", "date": "2018.11.04", "title": "Маркес покори и Малайзия"}
{"url": "http://standartnews.com/sport/sestri_stoevi_stignaha_finala_v_germaniya-377532.html", "text": "Европейските шампионки Габриела Стоева и Стефани Стоева се класираха за финала на двойки на международния турнир по бадминтон от сериите Супер 100 в германския град Саарбрюкен с награден фонд 75 хиляди долара. Българките, които са водачки в схемата, победиха Клоуи Бърч и Лорън Смит (Англия)с 22:20, 21:8 за 31 минути и като това е втори пореден финал. Миналата неделя Габриела Стоева и Стефани Стоева играха за титлата на друг силен турнир във френската столица Париж, но загубиха от световните шампионки Маю Мацумото и Вакана Нагахара (Япония) с 14:21, 19:21. Сега българките спечелиха трудно първия гейм срещу англичанките, но във втория поведоха с 11:4 и без проблеми затвориха мача. В спора за титлата сестрите ще играят днес срещу представителките на Индонезия Ни Кетут Истарани и Ризки Амелия Прадипта, които победиха миналата седмица в мач от втория кръг в Париж. Стефани Стоева и Габриела Стоева заемат девето място в световната ранглиста на двойки жени.", "date": "2018.11.04", "title": "Сестри Стоеви стигнаха финала в Германия"}
{"url": "http://standartnews.com/balgariya/nad_20_vedomstva_zasega_ne_obmenyat_dokumenti_po_elektronen_pat-377539.html", "text": "23 засега са администрациите, които не обменят помежду си документи по електронен път, съобщи пред БНР Александър Йоловски – зам.-председател на Държавната агенция „Електронно управление\". По думите му за тези ведомства има алтернативен канал, по който да работят. Стъпката е направена, оттук нататък е въпрос на привикване към новия начин на обмен на документи, категоричен е той и добави: „Броят на администрациите, които не изпълняват изискването, намалява непрекъснато. Основните проблеми, които всички срещнаха по този дълъг път, са на първо място необходимостта от цялостна промяна на начина на мислене, т.е. ние вече не можем да си позволим да бъдем в хартиения свят. На второ място – почти всички администрации срещнаха както технически проблеми, някои от тях срещнаха и финансови трудности. Много от администрациите имаха нужда и от специализирано обучение\". С електронния документооборот няма да се губи ценно време на администрацията и гражданите, отбеляза Йоловски. По думите му именно така гражданите ще усетят ефекта от електронния обмен на документи - чрез по-бърза работа на ведомствата. Основна задача на администрацията пък е да не се отпуска с тази нова технологична възможност, добави той. Естествената реакция на новостите е тотален отпор, каза още Александър Йоловски. Той е на мнение, че борбата е да се промени начинът на мислене: „Електронният документ не е нещо страшно, не е нещо, което прави света по-несигурен, а обратното – прави го по-сигурен, по-защитен и по-бърз\". Йоловски посочи като ключов проблем – киберсигурността. В последните години активно се работи за това администрациите да осъзнаят този проблем и да влагат сериозна енергия за осигуряване на киберсигурността, коментира той и добави: „Киберсигурността изисква средства, но преди всичко изисква много добра организация и процедури. Киберсигурността е тема, която ежедневно трябва да се актуализира\". Голяма част от работата по създаването на хранилище за електронни данни е наша и ние ще се справим в срок, актегорично заяви Александър Йоловски. Според него задачата не е толкова трудно, но изисква последователност, упорство и познание. Йоловски съобщи още, че до края на ноември е крайният срок, в който всяка централна администрация трябва да направят профил в системата за сигурно електронно връчване. През тази система хората и фирмите ще могат да изпращат документи до ведомствата. Системата е свързана с електронния документооборот. Вътрешното движение на документите е извън обсега на системата, каза Александър Йоловски, но добави, че гражданинът ще знае кога писмото му е получено. Александър Йоловски каза, че когато става дума за нужди на държавата, свидетелство за съдимост вече не се изисква: \"Ако някое ведомство изисква от някой гражданин такова свидетелство, това е нарушение на закона\". Това обаче все още не важи за фирмите, добави той. \"Електронното управление вече работи. Следващото ни предизвикателство е да разширим обхвата на електронното управление, а то вече работи\", каза в заключение зам.-председателят на агенция \"Електронно управление\".", "date": "2018.11.04", "title": "Над 20 ведомства засега не обменят документи по електронен път"}
{"url": "http://standartnews.com/sport/ludogorets_misli_za_lukas_sasha-377554.html", "text": "Лудогорец може да не предложи нов договор на един от бразилските си играчи. Разградчани са на път да се откажат от услугите на Лукас Саша. Настоящият договор на универсалния футболист е до края на този сезон. Засега той все още не е получил предложение за нов. Такова обаче е отправено към Вандерсон, който най-вероятно ще го приеме. Наскоро \"орлите\" обявиха подписването на нов договор с Козмин Моци. 28-годишният Саша пристигна в Разград през лятото на 2015 година, като веднъж вече удължи контракта си, пише \"Тема спорт\" Бразилецът ще остане до края на кампанията. Новият наставник Антони Здравков пък вече е започнал работа по зимната селекция. Според запознати шампионите може да вземат няколко нови играчи. Единият от тях ще е краен защитник, като той е бил набелязан още от бившия вече спортен директор Методи Томанов. В близките дни се очаква да има и повече яснота около зимната подготвка на тима.", "date": "2018.11.04", "title": "Лудогорец мисли за Лукас Саша"}
{"url": "http://standartnews.com/sport/frayburg_otkradna_tochka_i_ekip_ot_bayern-377556.html", "text": "Треньорът на Фрайбург Кристиян Щрайх се прочу из цяла Германия. Тимът му успя да задълбочи кризата в Байерн след като вчера тимът открадна 1:1 насред Мюнхен. Веднага след последния съдийски сигнал Щрайх се стрелна на полето. Той стигна с бърза крачка, дори тичане до вратаря на \"баварците\" Мануел Нойер и му поиска фланелката, съобщи \"Билд\". \"Естествено, тя не беше за мен, а за моят син. Той е много голям фен на Нойер. Смята го за най-добрия вратар в света, а и за страхотен човек. Мануел веднага ми я даде. Имам огромно уважение към него\", заяви спецът. \"Как няма да съм доволен точката. Все пак не загубихме от Байерн. Това е страхотно\", добави треньорът.", "date": "2018.11.04", "title": "Фрайбург открадна точка и екип от Байерн"}
{"url": "http://standartnews.com/sport/dzhokovich_sreshtu_hachanov_na_finala_v_parizh_dnes-377540.html", "text": "Световният №1 Новак Джокович ще излезе срещу Карен Хачанов (Русия) в днешния финал на тенис турнира \"Мастърс 1000\" в Париж. Вчера 22-годишният Хачанов се наложи над австриеца Доминик Тийм в първия полуфинал. Във втория Ноле спечели сблъсъка на титаните с Роджер Федерер. За Хачанов изминалата седмица е най-добрата в кариерата му, след като победи трима играчи от Топ 10, за да стигне до финала. Руснакът с арменска кръв, който е роден в Москва, но има повече роднини в Ереван   , ще играе днес за трета титла за сезона, след като успя да спечели турнирите в Марсилия и Москва. Той проби в Топ 20 за първи път в края на октомври, а през тази седмица стигна до рекордната за себе си 18-та позиция. Ако Хачанов триумфира с титлата в Париж, ще се изкачи до №11. За Джокович успех в неделния финал би означавал пета титла през сезона. Това би било и общо пети краен триумф за него от \"Мастърс\" турнира в Париж след титлите през 2009, 2013, 2014 и 2015-та година. Финалът може да се гледа пряко по Maxsport1 от 16,00 ч (б.в.).", "date": "2018.11.04", "title": "Джокович срещу Хачанов на финала в Париж днес"}
{"url": "http://standartnews.com/balgariya/s_panihida_pochetoha_pametta_na_zaginalite_za_otechestvoto_balgarski_voini-377511.html", "text": "Заупокойна служба – панихида в памет на воините, загинали за България, събра във Военния мавзолей-костница на Централните софийски гробища висши представители на държавната власт, военнослужещи, членове на военно-патриотични съюзи, военни аташета, акредитирани у нас, много граждани. В знак на преклонение пред паметта на  героите, загинали за национално освобождение и обединение, в операции по поддържане на мира и при изпълнение на воинския си дълг в мирно време бяха отдадени военни почести и бяха поднесени венци и цветя. Панихидата за упокоение на душите на загиналите беше отслужена от Негово Преосвещенство Белоградчишкият епископ Поликарп. На ритуала присъстваха президентът и върховен главнокомандващ въоръжените сили на Република България Румен Радев, началникът на отбраната генерал Андрей Боцев, неговите заместници – вицеадмирал Емил Ефтимов и генерал-лейтенант Димитър Илиев, заместник-командващият на Съвместното командване на силите генерал-майор Иван Лалов, командирът на Сухопътните войски генерал-майор Михаил Попов, заместник-командирът на Военновъздушните сили бригаден генерал Петьо Мирчев,  началниците на служби „Военна информация\" и „Военна полиция\" бригаден генерал Пламен Ангелов и бригаден генерал Борислав Сертов, началникът на Военна академия генерал-майор Груди Ангелов, офицери от Българската армия, ветерани. „Бог да прости всички войни дали живота си за свободата на нашата вяра и нашето отечество. Спомняйки си днес техният подвиг се молим Бог да ги упокои и да ги настани в недрата на Ааврама, и Исака, и Якова. Бог да ги прости. Вечна и блажена да бъде тяхната памет. Амин!\", каза епископ Поликарп.", "date": "2018.11.04", "title": "С панихида почетоха паметта на загиналите за Отечеството български воини"}
{"url": "http://standartnews.com/balgariya/smartta_na_saprug_roditel_ili_dete_shte_se_obezshtetyava_s_20_hilyadi_leva-377512.html", "text": "Обезщетение от 20 000 лева за претърпени неимуществени вреди при смърт на близък. Такова предложение за промени в Кодекса за застраховането е предложила Менда Стоянова, която е и председател на бюджетната комисия на парламента. Проектът за изменения на кодекса вече мина на първо четене в пленарна зала, предстои гледането му на второ четене. Менда Стоянова предлага да се създаде нов чл. 493а в КЗ, в който да се запише, че съпрузите, децата и родителите могат получават 20 000 лева еднократно обезщетение за претърпени неимуществени вреди за смъртта на свой близък. Такава сума се предвижда и за човек, който живее на семейни начала с починалия, за осиновители и осиновени деца. Братът и сестрата може да получат 15 000 лева, а 5000 лева по изключение други лица, които са създали емоционални отношения с починалия по време на настъпване на непозволеното увреждане, предлага още Менда Стоянова. Същите размери обезщетения да бъдат определяни и от застрахователя на виновния водач или по съдебен ред при смърт или телесно увреждане на човек, е друга нейна идея. Не на последно място Стоянова предлага и таванът на обезщетенията да важи и за всички застрахователни събития, настъпили преди влизането в сила на измененията на Кодекса за застраховането. През юни Наказателната, Гражданската и Търговската колегии на Върховния касационен съд излязоха с тълкувателно решение, в което се казва, че братята, сестрите, бабите, дядовците и внуците на починалия имат право на обезщетение за неимуществени вреди, причинени от неговата смърт. Това тълкуване се отнася до търсенето на компенсация в наказателния процес. В решението си върховните съдии допълниха кръга на легитимираните да се присъединят като граждански ищци в него с братята и сестрите на починалия и с неговите възходящи и низходящи родственици от втора степен. Що се отнася до гражданския процес, с тълкувателното решение на ВКС, кръгът на легитимираните да търсят компенсация за болки и страдания, претърпени от смъртта на близък, на практика беше напълно отворен. С него върховните съдии дават възможност по изключение да получи обезщетение за морални вреди от нечия смърт и „всяко друго лице, което е създало трайна и дълбока емоционална връзка с починалия и търпи от неговата смърт продължителни болки и страдания, които в конкретния случай е справедливо да бъдат обезщетени\". През първия месец след постановяването на решението, делата срещу застрахователи в Софийския градски съд се увеличиха двойно. Обезщетения за неимуществени вреди от смърт вече претендират братя, сестри, баби, дядовци и внуци и хора без родство с починалия, които твърдят, че изпитват болки и страдания от загубата. Масово новите искове бяха за случаи, при които най-близкият кръг от роднини вече е получил компенсация, но такава търсят по-далечни близки. Освен това повечето бяха за смърт на пътя през 2013 г. и бяха заведени малко преди да изтече петгодишната давност за претендиране на обезщетение. Застрахователите започнаха да обмислят въвеждането на лимити на обезщетенията по „Гражданска отговорност\" като се коментира таван от 40 000 лева. Отделно компаниите повишиха и цената на „Гражданската отговорност\" с около 50 лева.", "date": "2018.11.04", "title": "Смъртта на съпруг, родител или дете ще се обезщетява с 20 хиляди лева"}
{"url": "http://standartnews.com/balgariya/na_4_noemvri_v_istoriyata-377522.html", "text": "През 1906 г. е съставено двадесет и седмото правителство на Княжество България, начело с Димитър Петков. През 1912 г. по време на Балканската война започва Битката при Чаталджа – първият опит на българите да преодолеят защитната линия на османската Чаталджанска армия на подстъпите към столицата Константинопол. През 1913 г. в България е учреден Върховен административен съд. През 1945 г. ръководителят на българските комунисти Георги Димитров се завръща от Москва в България след 22-годишна емиграция. През 1952 г. е създадена Българската търговско-промишлена палата. През 1962 г. на пленум на ЦК на БКП Антон Югов е освободен от поста министър-председател на България, а Вълко Червенков е изключен от БКП. През 1429 г.  по време на Арманяк-бургундската гражданска война Жана д'Арк освобождава Сен Пиер льо Мутие. През 1501 г. Катерина Арагонска (по-късно първа съпруга на Хенри VIII) среща Артър, принц на Уелс, по-възрастният брат на Хенри VIII, за когото по-късно се омъжва. През 1576 г. по време на Осемдесетгодишната война Испания превзема Антверпен През 1783 г. симфония № 36 на Волфганг Амадеус Моцарт е изпълнена за пръв път в Линц, Австрия. През 1798 г. започва руско-османската обсада на о. Корфу. През 1842 г. Ейбрахам Линкълн се жени за Мари Тод. През 1848 г. Франция приема конституцията на Втората френска република. През 1856 г. в Галац се провежда първата конференция на държавите, извършващи корабоплаване по Дунав. През 1918 г. Австро-Унгария подписва акт за капитулация. През 1922 г. в Египет британският археолог Хауърд Картър открива гробницата на фараона Тутанкамон в Долината на царете. През 1946 г. влиза в сила уставът на ЮНЕСКО, ратифициран от двадесет държави. През 1950 г. в Рим започва подписването на Европейската конвенция за защита правата на човека и основните свободи. През 1952 г. Дуайт Айзенхауър е избран за 34-и президент на САЩ. През 1956 г. съветски военни сили нахлуват в Унгария, за да потушат избухналото на 23 октомври въстание срещу комунистическия режим; хиляди са убити и ранени, а почти четвърт милион напускат страната. През 1980 г. Роналд Рейгън е избран за 40-и президент на САЩ. През 1981 г. СССР е изстрелва автоматичния космически апарат Венера 14. През 1995 г. министър-председателят на Израел, Ицхак Рабин, е смъртоносно прострелян на площад в Тел Авив от израелски студент. През 2008 г. Барак Обама става първият афроамериканец, който печели изборите за президент на САЩ.", "date": "2018.11.04", "title": "На 4 ноември в историята"}
{"url": "http://standartnews.com/balgariya/blagotvoritelen_bazar_na_mezhdunaroden_zhenski_klubsofiya_shte_se_provede_na_2_dekemvri-377517.html", "text": "Ежегодният благотворителен базар на Международен женски клуб-София ще представи културата и традициите на страни от цял свят за 24-ти пореден път. Тази година събитието ще се проведе на 2 декември, неделя, от 9:00 до 19:00 ч. в Интер Експо Център. Билети за базара могат да бъдат закупени онлайн,  както и в мрежата на Ticket Portal в цялата страна. Благотворителният базар е едно от най-популярните събития в столицата, което повече от 20 години дава възможност на страни от цял свят да представят своите традиции под формата на ръчно изработени продукти, сувенири, шедьоври от националната им кухня, характерни облекла и разнообразна културна програма. По този начин събитието набира средства за множество образователни, здравни и социални каузи в България. Международен женски клуб – София реализира благотворителния базар с подкрепата на представители на международната общност в страната – посланици, представители на дипломатически мисии и техните семейства, както и благодарение на помощта на редица компании и многобройни доброволци. Миналата година в събитието се включиха 59 страни, които представиха културата и традициите си пред 10,000 посетители. По този начин бяха събрани 373,000 лв., с които бяха подкрепени директно 24 значими каузи. Средствата бяха използвани за подпомагането на деца с онкологични заболявания, хора в неравностойно положение, възрастни със сериозни увреждания и деца, лишени от родителска грижа. Работата по тези проекти беше извършена в сътрудничество с организации, които подкрепят хора със специални нужди, малцинства, уязвими групи, възрастни хора и други благородни каузи. Стандартните билети за Базара са на стойност от 5 лв., а тези за студенти и пенсионери – 2 лв. Предлага се и комбиниран билет за семейства на цена от 12 лв., както и дарителски билет (VIP пропуск) на стойност от 25 лв., който предоставя достъп до церемонията за откриване на Базара с всички официални гости, както и специални подаръци от Международен женски клуб – София. Както всяка година, така и тази, всички приходи от Базара ще бъдат предоставени за благотворителните инициативи и проекти, които Международен женски клуб – София подкрепя. 24-тият Благотворителен базар на Международен женски клуб – София се провежда със специалната подкрепа на партньорите на организацията – Столична община, Интер Експо Център, M3 Communications Group, Inc., Форс Делта, Алайд Пикфордс, Екопак, Българска търговско-промишлена палата и Съвет на жените в бизнеса.", "date": "2018.11.04", "title": "Благотворителен базар на Международен женски клуб-София ще се проведе на 2 декември"}
{"url": "http://standartnews.com/balgariya/predimno_oblachno_s_nayvisoki_temperaturi_mezhdu_16_i_21_gradusa-377513.html", "text": "Днес над Източна България и в много райони в равнинната част от страната ще има значителна ниска облачност и намалена видимост. Около и след обяд облачността ще се разкъсва, видимостта ще се подобрява. Ще духа слаб вятър от изток-североизток. Температурите ще се понижат още малко и минималните ще са предимно между 6 и 11, максималните - между 16 и 21 градуса, съобщават от Националния институт по метеорология и хидрология (НИМХ) при БАН. Над Черноморието ще има значителна ниска облачност и намалена видимост. Ще духа слаб до умерен вятър от изток-североизток. Максималните температури ще са 16-17 градуса, близки до температурата на морската вода. Вълнението на морето ще е 3 бала. Над планините ще преобладава слънчево време. Сутринта на места в ниските части ще е мъгливо, но след обяд видимостта там ще се подобрява. Ще духа слаб до умерен вятър от изток-югоизток. Максимална температура на височина 1200 метра – около 18°, на 2000 метра – около 12°. През следващите дни над Източна България ще преобладава облачно време. Значителна ниска облачност и намалена видимост ще има сутрин и в много райони в равнинната част от страната, но около и след обяд облачността ще се разкъсва, видимостта ще се подобрява. Ще духа слаб вятър от изток-югоизток и температурите ще продължат постепенно да се понижават. Във вторник вятърът в Източна България временно ще стане от изток-североизток и ще е умерен. На места ще превали слаб дъжд. Атмосферното налягане е по-високо от средното за ноември и ще остане без съществена промяна.", "date": "2018.11.04", "title": "Предимно облачно с най-високи температури между 16 и 21 градуса"}
{"url": "http://standartnews.com/balgariya/den_na_otvorenite_vrati_na_arheologicheskite_razkopki_v_kremikovskiya_manastir-377515.html", "text": "За втора поредна година археологическите проучвания в Кремиковския манастир \"Св. Вмчк Георги Победоносец\" се финансират по Столична програма \"Култура\" на Столична община като част от проект „Кремиковският манастир „Св. Вмчк Георги Победоносец\" – известен, но и непознат\". На 4-ти ноември 2018 г. (неделя) от 10.30 ч. до 16.00 ч. обектът ще бъде отворен за посещение. Археологическият екип от Института по експериментална морфология, патология и антропология с музей – БАН ще представи резултатите от своето изследване. Ще бъдат показани и част от откритите находки.", "date": "2018.11.04", "title": "Ден на отворените врати на археологическите разкопки в Кремиковския манастир"}
{"url": "http://standartnews.com/balgariya/tsarkoven_kalendar_pochitame_prepodobni_yoanikiy_veliki-377520.html", "text": "Преподобни Йоаникий бил роден в малоазийската област Витиния и от младини бил възпитан в страх Божи. Още като малко момче, когато бил овчарче, той горял от желание да служи на Бога. Отличавал се между своите връстници с кротост, смирение, търпение и послушание. Имал голямо влечение към молитвата. Когато наближавало време за молитва, той благославял стадото с кръстно знамение, отдалечавал се в гората на молитва и вечер, когато се завръщал при стадото си, намирал го събрано заедно и невредимо. По време на иконобореца император Лъв Хазар (775-780 г.) Йоаникий бил взет във войската. Като войник служил прилежно. Бил страшен за враговете на империята и любим за своите другари заради кротостта и смирението си. Но злият дух завидил на добродетелния му живот и го подмамил и увлякъл в иконоборческа ерес. Йоаникий станал съмишленик на иконоборците, които се обявявали против иконите и преследвали техните почитатели. Бог обаче го спасил от тая пагубна ерес. Не след дълго време започнала война между гърци и българи. Гърците били по-добре въоръжени и завзели Тракия. По време на тази война Йоаникий проявил изумителна храброст. След завършване на войната той минал през планината Олимп и постъпил в един от тамошните манастири. Тогава бил на 24 години и помолил преподобния игумен Григорий, мъж благочестив, да го благослови да живее като отшелник уединено. След време обходил няколко манастири, научил се да чете и пише, а подир това се заселил в пустинно място. Йоаникий се подвизавал в пещера и пребъдвал в молитва. Той имал за правило при четене на Давидовите псалми след всеки стих от псалома да вмъква една своя собствена молитва: „Упованието ми е Отец, прибежището ми е Син, а покровът Дух Светии. Света Троице, слава на Тебе!\" Тази молитва и досега е известна като молитва на св. Йоаникий. Тя се чете в края на повечерието. Още приживе Господ прославил своя угодник. Той го надарил с чудотворна сила, прозорливост и голяма мъдрост. Много благочестиви хора идвали при св. угодник, за да получат от него съвет и помощ, и всички си отивали доволни и радостни. Преподобни Йоаникий сочел на заблудилите се истинския път, изцерявал болните с името на Христа и извършвал много чудеса. През своя живот тоя свят подвижник обходил много манастири, построил няколко църкви и предсказал прекратяването на иконоборството. Починал около 834 г. на 94 години. На този ден се почита и паметта на Свети мъченик Никандър, епископ Мирски и на Ермей свещеник.", "date": "2018.11.04", "title": "Църковен календар: Почитаме Преподобни Йоаникий Велики"}
{"url": "http://standartnews.com/balgariya/sinoptitsite_prognozirat_ryazka_promyana_na_vremeto_v_sredata_na_mesetsa-377525.html", "text": "На 15-16 ноември се очаква рязка смяна на времето у нас, което ще доведе до застудяване и евентуално първи валежи от сняг, прогнозира пред бТВ метеорологът проф. Георги Рачев. „На юг от България ще има циклон, а на север-североизток – антициклон, и на контактната зона ще се създадат условия за валежи. Ако пък температурите на въздуха, който ще дойде от североизток, са по-ниски – и на снеговалеж\", каза проф. Рачев. По думите му това може да означава първи снеговалежи в по-ниската част на Южна България, особено в Родопите. Той обаче уточни, че по-голяма яснота за времето в средата на месеца ще има следващата неделя. „Изпратихме септември с над 2 градуса над нормалната за месеца температура, октомври също. А ноември го започваме ужасно ударно – в момента аномалията е между 8 и 12 градуса над нормата\", отбеляза още климатологът. Той допълни, че в западната част на България сухотата е екстремна. На много места през последните 3 месеца е валяло само 10-15 литра, а на много места не е валяло изобщо.", "date": "2018.11.04", "title": "Синоптиците прогнозират рязка промяна на времето в средата на месеца"}
{"url": "http://standartnews.com/balgariya/vanshniyat_ministar_ekaterina_zaharieva_zapochva_poseshtenie_v_sasht-377527.html", "text": "Вицепремиерът и външен министър Екатерина Захариева започва днес посещение в САЩ по покана на американския държавен секретар Майкъл Помпейо. В неделя първият ни дипломат ще се срещне с представители на българската общност във Вашингтон. Захариева и Помпейо ще обсъдят на среща в понеделник въпроси от двустранен, регионален и глобален интерес, посочват от външното ведомство. Във Вашингтон Захариева ще разговаря още със съветника на президента Тръмп  по въпросите на националната сигурност Джон Болтън. Програмата включва и срещи с изпълнителния вицепрезидент на Международния републикански институт Джуди Ван Рест, както и с регионалния директор за Централна и Източна Европа в Националния демократически институт Робърт Бенджамин. В края на септември в Ню Йорк на среща с държавния секретар на Съединените щати Майк Помпейо премиерът Бойко Борисов препотвърди стратегическото партньорство между София и Вашингтон и посочи, че страната ни би оценила високо подкрепата на Вашингтон за реализацията на газовия разпределителен център на територията на България като елемент от либерализирания газов пазар на Европа.", "date": "2018.11.04", "title": "Външният министър Екатерина Захариева започва посещение в САЩ"}
{"url": "http://standartnews.com/balgariya/borisov_naredi_gerb_da_ne_glasuva_promenite_v_kodeksa_za_zastrahovaneto-377534.html", "text": "Министър-председателят Бойко Борисов разпореди на парламентарната група на ГЕРБ да не гласува внесените промени в Кодекса за застраховането, докато не бъдат подложени на широк обществен дебат. Това съобщиха от партията. Промените бяха внесени от председателя на бюджетната комисия Менда Стоянова и касаят реда и условията за определяне на имуществените и неимуществените обезщетения при застраховка „Гражданска отговорност\". Менда Стоянова обясни, че такъв обществен дебат е бил планиран за четвъртък в рамките на бюджетната комисия и той ще се състои. Поканени са всички заинтересовани страни. Проектът за изменения на кодекса вече беше приет на първо четене в пленарната зала на 25 октомври, предстои да бъде разгледан на второ. Менда Стоянова предлага да се създаде нов член, който предвижда съпрузите, децата и родителите да получават до 20 000 лева еднократно обезщетение за претърпени неимуществени вреди за смъртта на свой близък. Същата сума се предвижда и за лица, които живеят на семейни начала с починалия, за осиновители и осиновени деца. Брат или сестра може да получат до 15 000 лева, а до 5000 лева – по изключение други лица, които са създали емоционални отношения с починалия по време на настъпване на непозволеното увреждане, довело до смъртта. След съдебно решение, което разширява кръга на лицата с право на обезщетение след пътен инцидент, застрахователи предупредиха, че ако не се въведе таван на тези обезщетения, задължителната застраховка „Гражданска отговорност\" ще трябва да поскъпне няколко пъти.", "date": "2018.11.04", "title": "Борисов нареди ГЕРБ да не гласува промените в Кодекса за застраховането"}
{"url": "http://standartnews.com/balgariya/shefkata_na_parlamenta_razporezhdaneto_na_premiera_za_promenite_v_zastrahovaneto_ne_e_namesa-377535.html", "text": "В никакъв случай това не е намеса или скъсване на връзката между нас и правителството, заяви председателят на Народното събрание Цвета Караянчева в предаването „Неделя 150\" по БНР във връзка с разпореждането на премиера и председател на ГЕРБ Бойко Борисов парламентарната група на партията да не гласува внесените промени в Кодекса за застраховането, докато не бъдат подложени на широк обществен дебат. „Това е чуване на всяка една тревога и реакция на българските граждани, за да не се получи нещо, което не би допаднало като политика на българските граждани. Защото работата на правителството и на нас като парламент е да работим в полза на българските граждани и аз също съм за такъв дебат по всяка една тема\", коментира Караянчева. Тя посочи, че има планирано обществено осъждане в самото заседание на бюджетна комисия в четвъртък и там ще стане ясно точно за какво иде реч в тези промени. „Като председател на партията г-н Борисов има право да изказва да изказва мнение и като партиен лидер, още повече, че той е министър-председател и отговаря за политиките в страната\" добави председателката на Народното събрание.", "date": "2018.11.04", "title": "Шефката на парламента: Разпореждането на премиера за промените в застраховането не е намеса"}
{"url": "http://standartnews.com/balgariya/sakrashtavat_250_sluzhiteli_na_mvr_sled_vlizaneto_v_sila_na_zakona_za_byudzheta-377536.html", "text": "250 служители ще бъдат засегнати, ако бъдат приети преходните и заключителни разпоредби в Закона за бюджета, обяви в интервю за БНР министърът на вътрешните работи Младен Маринов. С тези разпоредби се правят изменения в Закона за държавния служител и това би засегнало работещите пенсионери в системата, които ще трябва да бъдат съкратени. Маринов бе категоричен обаче, че слуховете за съкращения на 5000 и повече служители в министерството не са верни: „Тези слухове целят да създадат напрежение в системата. Едно такова напрежение ще е много лошо за функционирането на системата\". Министърът уточни, че тези 250 души, които евентуално ще бъдат засегнати, са на административни длъжности, които подпомагат административната дейност на министерството. Всяко едно по-сериозно оттегляне на служители от структурата ще доведе до известни затруднения, каза той. По-големият бюджет за следващата година ще осигури развиване на политиките на министерството, каза още Маринов и добави: „Една от основните политики е човешкият ресурс. Полицаите наистина заслужават да взимат по-големи заплати. Те непрекъснато са изложени на риск, на нападения и съпротива. Тези пари няма да са дадени напразно. Заплатата и възнаграждението е едно от основните неща, които мотивират служителите. Увеличението ще е в рамките на тези 10% (предвидени за заплатите в бюджетната сфера, бел. ред.). Въпросът е как ще бъде направено увеличението. Някои от синдикатите предлагат да се помисли как да бъде диференцирано възнаграждението, така че хората да имат мотивация да израстват кариерно и да заемат длъжности, които към момента не са толкова привлекателни. Това са вътрешно организационни неща. Като цяло са предвидени 10% увеличение на заплатите\". Вътрешният министър каза, че от 1 година са отпуснати допълнително средства от около 6 млн., за които в момента е направена организация за тяхното усвояване: „Обявени са обществени поръчки за закупуване на нови технологични средства за изследване на ДНК, кръв, следи, балистични експертизи. Това е в действие. Този процес ще продължи и с новия бюджет – по осъвременяване на материално-техническата база, с която работи Институтът по криминалистика\". За ДНК-лабораторията министърът каза, че базата данни е пълна. Проблемът е, че тя не е дотам автоматизирана, добави той: „МВР разполага с ДНК-информация за всички регистрирани извършители на престъпления. Въпросът е колко бързо тя може да се отработи и колко бързо дава резултат. В тази посока работим. Базата данни е пълна и тя се обновява постоянно\". Вътрешният министър съобщи, че в най-скоро време ще бъдат разплатени всички средства към съдебните медици: „Те не са спрени да се разплащат, просто има известно забавяне\".", "date": "2018.11.04", "title": "Съкращават 250 служители на МВР след влизането в сила на Закона за бюджета"}
{"url": "http://standartnews.com/balgariya/mareshki_evropeyskoto_politichesko_semeystvo_na_volya_veche_vodi_v_pochti_tsyala_evropa-377537.html", "text": "„Надявам се и българските граждани да се събудят и на изборите за европейски парламент през май догодина много ясно да го покажат. Нашите партии-посестрими от Движението за Европа на нациите и свободата набират все по-голяма популярност в държавите си. Поздравявам Марин льо Пен, че „Национален сбор\" изпревари партията на президента Макрон. Истинските патриоти вече са водещи в почти цяла Европа. Досегашният модел се изчерпа, както и старите партии\", заяви лидерът на ПП ВОЛЯ и зам.-председател на НС Веселин Марешки. Така той коментира последните социологически проучвания във Франция, които сочат, че партията на Марин льо Пен „Народен сбор\", вече събира по-голяма подкрепа от тази на президента на страната Емануел Макрон. Ще припомним, че други членове на Движението вече са в управлението на страните си и правят сериозни реформи- например ЛИГА на Матео Салвини в Италия, „Партията на свободата\" в Австрия. Все по-голяма подкрепа набира и „Алтернатива за Германия\". ВОЛЯ стана член на това движение на 1 март тази година по покана на неговите лидери. Така те ясно показаха коя е патриотичната партия за тях в България!", "date": "2018.11.04", "title": "Марешки: Европейското политическо семейство на ВОЛЯ вече води в почти цяла Европа"}
{"url": "http://standartnews.com/balgariya/investitori_se_oplakaha_pred_btv_che_ivancheva_gi_zaplashvala-377538.html", "text": "„Опитваме се да строим от 2012 г., четири пъти променяме проекта си основно, всяка промяна струва по 70 000 евро, 3 пъти правим частични промени, това са щети за фирмата ни\", заяви пред бТВ Александър Лаков, предприемач в район „Младост\", за случай, свързан с кметицата Десислава Иванчева, при който застрояването на парцел в района е възпрепятствано. Преди ареста си, в края на март, Десислава Иванчева подава сигнал до прокуратурата със съмнения за фалшификация на документи за строителство. Преписката е за строеж на 7-етажна сграда в частен имот с площ 1512 кв. м на ъгъла между ул. „Свето Преображение\" и ул. „Д-р Атанас Москов\" в жк „Младост 3\". Още през 2012 година имотът е влязъл в плана за застрояване на „Младост\". След среща с кметицата Иванчева, тя предлага на инвеститорите и собственика на имота, теренът да бъде заменен – с друг, собственост на „Софийски имоти\". „В един момент ние се срещаме с Иванчева и тя започва да ни заплашва. Всичко зависело от нея. Предложи ни да заменим с терен извън регулация\", разказва свидетелката Елена Николова. „Трябва да свалите част от застройката, за да не дразните гражданите на квартала\" – това поискал бившият главен архитект на София Петър Диков. Среща за строежа е проведена и със сегашния архитект на София - Здрако Здравков. „Всичко е изключително драматично. Не сме предлагали пари никога, но не строим\", добави друг свидетел бизнесменът Логофетов. „Тя скри преписката от ДНСК, която позволява да сторим. Иванчева каза: „Ако вие изобщо искате да строите, ще строите на друг имот, защото аз съм казала. Вие нищо не можете да ми направите. Какво ще ми направите, ще ме глобите ли? Не ми пука. Парите не са ми проблем\", разказа бизнесменът. По думите му този разговор продължил и в помещение на Столичната община. „Показват ни се чертежи, които Иванчева няма от къде да притежава, показва ни се разработка - къде трябва да отидем, ако искаме въобще някога да строим\". „Ние сме инвеститори, а ни карат да се чувстваме като престъпници. Принуждавани сме да дарим имота си, ако искаме да строим\", завърши той. Апелативният съд отказа да измени мярката на отстранения кмет на „Младост\" Десислава Иванчева и заместничката й Биляна Петрова от „задържане под стража\" в „домашен арест\". Делото продължава, като основен антагонист на Иванчева и Петрова е бизнесменът Александър Ваклин. Димитър Логофетов, който е собственик на терен в „Младост\", юристката Елена Николова и инвеститорът Александър Лаков, не са давали подкуп, но и не успяват да изпълнят проекта си в района.", "date": "2018.11.04", "title": "Инвеститори се оплакаха пред бТВ, че Иванчева ги заплашвала"}
{"url": "http://standartnews.com/sport/despodov_stiga_kritiki_ne_moga_da_vkarvam_po_tri_gola_na_mach-377529.html", "text": "Нападателят на ЦСКА-София Кирил Десподов размаха пръст на всички свои критици след успеха над Локомотив Пловдив с 1:0. Именно националът донесе успеха за \"червените\" с хубав гол от пряк свободен удар. Бързакът заяви, че не може той да вкарва всеки мач по три гола и да бъде топ ниво. \"Мисля, че всички 11 човека се борехме на терена и спечелихме. Имаше доста битка, доста тежък мач, първото полувреме имахме три положения, но поздравявам вратаря на Локо Пд за страхотните му спасявания. Голът от фаул? Всички в отбора тренират с мен и знаят как след всяка тренировка оставам да бия по 25-30 прeки свободни удари. Виждам, че имам потенциал в това, искам да го усъвършенствам. Именно заради това работя. Критиците? Нека си критикуват, критикуват през компютъра и фейсбук, те са си такива. Това са хората, които ни подкрепят, клетката отново беше пълна, а феновете не се предадоха и ни подкрепяха докрай. Продължаваме напред. На Мауридис му трябва малко време, за да му се върне самочувствието. Тренира много здраво на 100%, като го прави всяка тренировка. Именно затова играе. Малко търпение към него\", сподели Десподов. \"Напоследък не отнасяхме много критики, ами аз отнасях най-много критики. Защото Десподов винаги е виновен. Не го разбирам. На терена играят 11 човека, като трябва да критикуват и целия отбор. Трябва да погледнат малко нещата, а не само Десподов да е виновен за всичко. Изискванията към мен са много високи. И аз имам големи изисквания към мен. Не мога обаче всеки мач да съм на топ ниво и да отбелязвам по три гола, трябва да го разберат. Разбира се, че всички вярваме в треньора. Дайте време и оставете треньора да работи\", сподели Десподов след мача.", "date": "2018.11.04", "title": "Десподов: Стига критики, не мога да вкарвам по три гола на мач"}
{"url": "http://standartnews.com/sport/kormie_vleze_v_istoriyata_na_ufc-377528.html", "text": "Историческо! Големият ММА боец Даниел Кормие пренаписа историята на UFC-230. Той наби и победи зловещия си съперник Дерик Люис с нокаут в зала \"Медисън Скуеър Гардън\" в Ню Йорк.   По този начин той вече има защита на титлите си в две категории - три защити в лека-тежка категория и една в при най-тежките. Досега двоен шампион беше и Конър МакГрегър, но той не защити поясите си в лека категория и перо.   Люис беше втори в ранглистата на претендентите в най-зрелищната дивизия, но в нито един момент от мача не можа да се опълчи на съперника си и съвсем логично беше повален със събмишън и просто нямаше достатъчно съпротивителни сили.   Кормие действаше експресно и от самото начало наложи надмощие, като в крайна сметка стигна до победата 134 секунди след началото на втория рунд. Преди това Люис на два пъти се измъкваше от лапите му. Така шампионът продължава серията си от победи, като вече има 12, а само Фьодир Емеляненко е с 16. \"Това е историческо, бейби! Видяхте как се пренаписва историята, дечица! Даниел Кормие - един от най-великите ММА-бойци в действие, това видяхте сега\", заяви с огромна доза самочувствие победителят на октагона веднага след мача.", "date": "2018.11.04", "title": "Кормие влезе в историята на UFC"}
