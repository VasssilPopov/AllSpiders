{"url": "http://standartnews.com/balgariya/88_ot_balgarite_odobryavat_pozitsiyata_na_kabineta_po_sluchaya_skripal-370216.html", "text": "Обществото възприема българската позиция по случая „Скрипал\", показват данните на „Галъп интернешънъл\" от експресен сондаж, проведен между 3 и 4 април сред 801 пълнолетни българи. 88% одобряват позицията на правителството по случая „Скрипал\". 61% смятат, че по такива теми следва да има консенсус между основните партии, докато 35% предпочитат управляващата партия сама да носи полагащата й се отговорност. Традиционно, у нас отношението към Русия е позитивно, а към него се добавя и влиянието на правителствената позиция върху общественото мнение. На този фон 81 не виждат реални доказателства за вина в ситуацията със Скрипал. За 6% от българите доказателствата до този момент са достатъчни, анализират социолозите. Те отбелязват, че сондажът показва най-вече първите обществени инстинкти в казус със сравнително малко информация и с противоречиви сведения. Данните фиксират моментната картина в доста динамична среда. При липсата на яснота по случая, мнозинство от 52% смятат, че Западът е виновен за създалото се напрежение, докато 18% сочат Русия. Мнозинство от 54% възприема мнението, че случаят „Скрипал\" е провокация срещу Русия, а 30% смятат, че действията след случая „Скрипал\" са необходима мобилизация на Запада срещу нарастващата руска агресия. Останалите се колебаят, съобщават от \"Галъп\". Обществото е доловило и любопитната ситуация на единодушие на Борисов и Нинова и разногласие между Борисов и Цветанов по темата, посочват от социологическата агенция. Според техните данни 80% одобряват това, че Нинова поздрави Борисов за позицията му, а 13% се против това, а останалите се колебаят. А когато избират между позициите на Борисов и Цветанов 81% избират позицията на Борисов срещу 5% - тази на Цветанов. 12% избират „нито един от двамата\", а останалите се колебаят, допълват от \"Галъп\".", "date": "2018.04.06", "title": "88% от българите одобряват позицията на кабинета по случая „Скрипал“"}
{"url": "http://standartnews.com/balgariya/mvr_pusna_snimki_na_kolev_i_pelov_ot_denya_na_byagstvoto-370213.html", "text": "МВР пусна снимки от затвора, на които се виждат Радослав Колев и Владимир Пелов в деня на бягството. На тях се вижда как двамата мъже чакат да получат вещите си в деня на бягството. Други изобразяват движението им в затвора. На една от снимките Колев е застанал в позиция, като държи ръцете си зад гърба. Разследващи предположиха, че в този момент той има оръжие. Трети ден продължава издирването на двамата избягали затворници.  Във вторник двама рецидивисти - Владимир Стефанов и Радослав Колев, избягаха от софийския затвор след като заплашиха надзиратели с оръжие. Столичната дирекция на вътрешните работи призова хората, които разполагат с допълнителна информация за издирваните, да сигнализират на тел. 112 или в най-близкото поделение на МВР. От дирекцията предупреждават хората да сигнализират веднага, в случай че забележат двамата мъже. По данни на полицията те са агресивни, възможно е да са въоръжени и да окажат съпротива. МВР предупреди хората по никакъв начин да не търсят физически контакт с избягалите затворници. Под засилена охрана са границите, входовете и изходите на магистралите и всички основни пътища у нас. Пътните патрули са инструктирани да следят за съмнителни автомобили. Над сто сигнала за избягалите затворници е получило Министерството на вътрешните работи от вторник насам. Вчера вътрешният министър Валентин Радев посочи, че около 30-сет от тях били по-достоверни. В СДВР е създаден специален щаб, който проверява всички достигнали до полицията сигнали. В сряда синът на единия от бегълците беше задържан, а впоследствие освободен. Бягството на двамата рецидивисти от затвора доведе и до оставки. По разпореждане на премиера Бойко Борисов министърът на правосъдието Цецка Цачева поиска оставките на временно преназначения на длъжността главен директор на Главна дирекция „Изпълнение на наказанията\" Свилен Цветанов и началника на затвора в София Петър Кръстев. Местата им са заети от служители на Главна дирекция „Охрана\" към Министерство на правосъдието. Доклад от проверката в правосъдното министерство по случая с бягството от затвора се очаква на 12 април и след това ще бъдат предприети дисциплинарни мерки спрямо действията на пряко отговорните служители, в резултат на които е извършено бягството.", "date": "2018.04.06", "title": "МВР пусна снимки на Колев и Пелов от деня на бягството"}
{"url": "http://standartnews.com/balgariya/izbyagalite_zatvornitsi_strelyali_s_boyno_orazhie-370209.html", "text": "Бойно 9-милиметрово оръжие носели избягалите от Централния софийски затвор Владимир Пелов и Радослав Колев. Това каза за NOVA заместник-министърът на правосъдието проф. Николай Проданов. Пред камерата ни социалният работник Красимир Кръстев – единственият подгонил Пелов при бягството, изрази съмнение, че рецидивистът е носел газов пистолет. Пелов стрелял по Кръстев, а служителят на мястото за лишаване от свобода не чул свистене на куршум. „Той се беше прицелил в мен добре и стреля от доста близко разстояние. Ако наистина патронът беше боен, може би нямаше да разговаряме сега\", каза Кръстев пред Миролюба Бенатова. Все още не е ясно как бегълците са се сдобили с оръжие.", "date": "2018.04.06", "title": "Избягалите затворници стреляли с бойно оръжие"}
{"url": "http://standartnews.com/balgariya/bez_sinya_i_zelena_zona_v_sofiya_za_praznitsite-370205.html", "text": "Столичани и гостите на София ще паркират без пари в „синя\" и „зелена\" зона по време на великденските празници. Дните на свободно паркиране са от днес до 9 април (понеделник)  включително. Това съобщиха от пресцентъра на „Център за градска мобилност\" ЕАД. В Пловдив синя зона няма да работи по повод честването на Великденските празници. София ще разполага с нощен градски транспорт от 7 април 2018 година. Автобусите ще се движат по четири експериментални линии от 00:00 часа до 04:00 часа. Те ще се пресичат в града така, че да има връзка с почти всички квартали. Интервалите на движение са през 40 минути. Общата спирка на четирите линии, които ще носят номера № 1, № 2, № 3 и № 4, ще бъде на площад \"Княз Александър Първи\". Цената на нощната карта за всички линии ще е на цена от 2 лева и ще се продава от кондуктори в превозните средства.", "date": "2018.04.06", "title": "Без синя и зелена зона в София за празниците"}
{"url": "http://standartnews.com/balgariya/5_nestandartni_istorii_s_tsvetan_tsvetanov_-370200.html", "text": "В ГЕРБ казват, че ако Бойко Борисов е разумът на партията, то нейното сърце и душа е Цветан Цветанов. За него ГЕРБерберите твърдят, че познава едва ли не всеки в над 90-хилядната партия. Няма друг в нея, който да е в състояние да обикаля всеки ден структурите, да отделя време на всеки партиец, който го е потърсил и същевременно да решава куп проблеми -  на местните структури, на градовете, на отделните хора. В неделя Цветан Цветанов става на 53 години. Празникът му е особено специален, защото тогава е на най-светлият ден - Възкресение Христово. Мнозина вярват, че подобно съвпадение е знак от Бога. Може би защото зад перфектният образ на професионалния политик се човек с голямо сърце, готов да дава. Доказва го фактът, че на 50-тия си юбилей Цветанов поиска не подаръци, а дарения за децата аутисти. Събра 70 000 лв., 50 000 от които дари за тях. Останалите раздели по 10 000 за санирането на училището в село Медени поляни,  Сърница и за провеждането на международната купа по планинско бягане за младежи и девойки през 2015 г. Малцина знаят, че ремонтирането на пътя към Преображенския манастир също е лична кауза на Цветанов. Шосето бе в трагично състояние, но той успя да убеди кабинета да отпусне 250 000 лева, с които отсечката бе отводнена и изцяло преасфалтирана. Какво още не знаем за Цветан Цветанов? За публична фигура, която всеки ден е в новините много трудно може да се каже нещо неизвестно. Затова \"Стандарт\" реши да потърси отговора на въпроса през погледа на неговите приятели и съпартийци. Предлагаме ви техните 5 нестандартни истории за Цветан Цветанов * * * * * Не е тайна, че Цветан Цветанов е сред най-високо ценените в чужбина съвременни български политици. Той има редица благодарствени писма и награди за своя професионализъм в сферата на вътрешния ред, сигурността и борбата с организираната престъпност от релевантните органи в САЩ, Италия, Испания, Австрия, Грузия, както и от Европол. Имах късмета и удоволствието да присъствам лично на най-впечатляващо награждаване. Точно преди 4 години, в началото на април 2014 г. бях част от работно посещение на г-н Цветанов в Мадрид. На официална церемония в присъствието на целия Генерален щаб на Гражданска гвардия на Испания министърът на вътрешните работи на Испания Хорхе Фернандес Диаз връчи лично на Цветан Цветанов най-висшето полицейско отличие на Испания – Сребърен кръст за граждански заслуги на Гражданската гвардия на Испания. Церемонията беше впечатляваща, но още по-отличаващо бе отношението на министъра към Цветан Цветанов. Ясно се виждаше, че той истински цени тяхното сътрудничество, силно му се доверява и вярва в неговия професионализъм и опит. Причината за наградата беше забележителното сътрудничество между България и Испания в сферата на сигурността и борбата с организираната престъпност по времето, когато Цветанов беше вътрешен министър на България. Под негово ръководство българските служби участваха активно в акцията на испанските си колеги за разбиване на наркотрафикантски канал от Колумбия, по време на която беше задържан българския кораб \"Свети Николай\" с 3 тона кокаин край Испания. Връчване на отличие от подобен калибър остава уникално постижение за български министър и със сигурност е резултат от дългогодишно и задълбочено сътрудничество. За това говори и фактът, че и до днес на всеки европейски или  международен форум за сигурност, на който присъства, г-н Цветанов винаги е обект на специални поздравления и благодарност не само от испанските си колеги, но и от останалите страни на ЕС, включително и от изпълнителения директор на Европол Роб Уейнрайт, който многократно е изразявал възхищението си от работата на Цветанов. Много малко са политиците в България, които толкова дълго време са във властта, толкова дълго време носят на плещите отговорността към обществото. И това, че ГЕРБ стана една много голяма партия, донесе и много ангажименти и липсата на почти никакво свободно време на Цветан Цветанов. Той запази прекрасното си чувство за хумор с близките си, запази добрия човешки образ, който не е заслепен от голямата му популярност, която има в цялата страна в момента. Той остана онзи добър и обикновен човек, когато сме заедно в малкото му свободни часове през неговите почивни дни. Когато се е случвало в работата си да срещна проблем, първият човек, за когото се сещам е Цветан Цветанов. И като кмет на Перник, и като областен председател на партия ГЕРБ, а и като народен представител преди това,  винаги съм знаела, че в негово лице имам сигурно рамо, на което да се опра. Към него изпитвам чувство на дълбоко уважение и респект заради човешките му качества и готовността му винаги да е полезен на другите и отдаден на общата ни кауза за добруване. В новата година от неговата възраст му желая преди всичко да е жив и здрав и да е успешен и заради всички нас и за България. По повод личния празник на Цветан Цветанов си спомням един предишен негов рожден ден,  посветен от него на децата с аутизъм. Споменът ми е с свързан с датата 2 април, когато е Световният ден за информираност за аутизма. Един ден само му споменах за този проблем, тогава беше министър на вътрешните работи, а той пожела да му разкажа подробно и след това го прие като лична кауза да информираме, да помагаме и да се грижим за хората с аутизъм. Впечатли ме начинът, по който той пожела да \"влезе\" в темата. Когато му разказах за тези деца и колко е интересно това състояние, в което те се намират - как някои от тях могат да издават само отделни звуци, а други са направо гениални в някоя област и колко са чувствителни всичките, той реагира спонтанно. Каза: \"Хайде да отидем!\". И наистина след ден отидохме в един Център за терапия на аутистични деца. Там останахме часове, работейки с децата с помощта на помагалата, посочени от терапевтите. Човекът Цветан Цветанов прие каузата със сърцето си и вече 9 години е партньор на организациите занимаващи се с проблема. И наистина посвети на това свой рожден ден, а събраните вместо подаръци средства бяха дарени в подкрепата на грижата за децата с аутизъм. Той се отдаде, както малцина биха го направили. Не каза чисто формално да му се опише и да му се предложи решение на проблема, а без да се замисля предложи веднага да отидем при децата. Така постъпва щедрият човек, готов да дава и да се радва когато дава. Това е част от личността и от характера на големия лидер, какъвто е Цветанов. Затова за мене не е изненада, че в неговия кабинет до  Сребърния кръст на Ордена за граждански заслуги на Гражданската гвардия на Испания, връчен му от  испанския министър на вътрешните работи заради доброто сътрудничество по времето, когато Цветанов ръководеше МВР у нас, стои и благодарствено писмо до него от родители на деца с аутизъм. За нас, младите в партията, заместник-председателят на ГЕРБ и председател на парламентарната група - Цветан Цветанов, е и приятел, и ментор. Той е човекът с най-голям опит в партийните дела, познава отлично всички структури, дори по имена ни знае. Това твърди Венцислав Хросинков, който е лидер на МГЕРБ в Пиринския край и общински съветник в Благоевград. Младежите в ГЕРБ оценяват високо усилията на Цветан Цветанов да им даде ценни съвети и уроци в политиката. Особено важно за тях е, че зам.-председателят на ГЕРБ присъства на почти всяко обучение или събитие, организирано за и от младежите. „Отличава го от останалите неговото приятелско отношение към нас. Наскоро, на Цветница, участва в десетото издание на нашата инициатива „Да пуснем корени в България\" в местността Рупите, където садихме дръвчета. Нито веднъж не го е пропуснал, макар че в този ден има имен ден и е нормално да е със семейството си\", казва Венцислав Хросинков. Той помни и най-ценните съвети на Цветанов към него и връстниците му – да внимават с действията и поведението си, тъй като е присъщо на младите да са емоционални и на моменти неразумни. Затова са длъжни да премислят нещата, да се пазят от изкушения, защото всяка грешка може да спре развитието им в политиката. „Иска от нас да сме преди всичко хора, да не забравяме хората край нас, да помним откъде сме тръгнали. Аз в момента съм общински съветник в Благоевград, но съм наясно, че дължа това на партия ГЕРБ\", признава Хросинков. Лидерът на МГЕРБ пожелава за рождения ден на Цветан Цветанов да е преди всичко здрав, да е все така всеотдаен в работата си за партията, но и да намира повече време за семейството си, на което много държи.", "date": "2018.04.06", "title": "5 нестандартни истории с Цветан Цветанов"}
{"url": "http://standartnews.com/balgariya/saveti_za_bezopasno_patuvane-370202.html", "text": "През празничните и почивните дни се активизира движението по пътищата. За да ни предпазят от риска от произшествия, от „Пътна полиция\" дават съвети за безопасно пътуване по празниците. Водачите да са си починали добре, да не са употребявали алкохол поне осем часа преди пътуването, както и да управляват автомобилите си със съобразена скорост, са част от препоръките. Ето и още: ЗА ПРЕВОЗНОТО СРЕДСТВО - Проверете спирачките, маслото, гумите и светлините. - Проверете чистачките и зареди резервоарчето с препарат. - Не бързайте да смените зимните гуми с летни. - Ако автомобилът ви е неизправен, не правете компромис, изберете друг превоз. - Заредете повече гориво в случай, че се наложи да пътуваш дълго и бавно. - Вземете документите на автомобила и полицата за сключена задължителна застраховка „Гражданска отговорност\" на автомобилистите. ПЛАНИРАЙТЕ ПЪТУВАНЕТО - Планирайте отрано и практично пътуването. - Използвайте светлата част на деня за придвижване. - Тръгнете по-рано. - Преди шофиране починете добре. - Не пийте алкохол поне 8 часа преди пътуването. - Въздържайте се от обилно хранене, преди да седнете зад волана. Така ще избегнете сънливостта и забавените реакции. - Зад волана по дългия маршрут нека е най-опитният водач. - Не си определяйте час на пристигане. Това води до притеснение при закъснение и до рисково управление с превишена скорост и неправилни маневри. -  Карайте с разумна и съобразена скорост. Помнете, че в населените места се движат много пешеходци, някои от тях в нетрезво състояние. В близост до пътя има и много деца. - Поставяйте предпазния колан и настоявай всички пътници в автомобила да направят това. Запомнете, че и Вие като шофьор носите отговорност пътниците да са с поставени колани. - Не превозвайте детето си без обезопасителна система (седалка или столче). Ползването им е задължително съгласно Закона за движението по пътищата. ЗАПАЗЕТЕ СПОКОЙСТВИЕ, АКО ПОПАДНЕТЕ В ЗАДРЪСТВАНЕ - Не правете опити за изпреварване, защото няма да се придвижите много напред. - Движете се със скоростта на колоната и на по-голяма дистанция. - При движение зад товарни автомобили и интензивно насрещно движение не губете търпение и не предприемайте  изпреварване. По-добре спрете, починете и продължете отново. - При интензивно градско движение и образували се колони не предизвиквайте задръстване, навлизайки в кръстовището при зелен сигнал на светофара. - Ако сте в задръстване, запазете спокойствие, бъдете търпеливи. - При образувана колона на автомагистрала не заемайте аварийната лента, за да има достъп за линейки и автомобили на полицията и пътните органи. - Ако попаднете в неподвижна колона в тунел, изгасете двигателя, затворете плътно прозорците и останете в автомобила. Спазвайте точно указанията на контролните органи. ЗА БЕЗОПАСНИ ПРАЗНИЦИ - Изберете кой ще шофира, ако ще празнувате навън и ще сте с кола. Ако няма желаещ за шофьор, отидете с друг транспорт. - Не правете компромис със себе си и близките си и не предоставяйте управлението на автомобила на неправоспособни и/или на употребили алкохол или наркотици хора. - Приберете ключовете за колата или мотоциклета на сигурно място, ако има опасност неправоспособният Ви син или дъщеря да го подкарат без разрешение. - Възпрепятствайте управление на моторни превозни средства от неправоспособни. - Не допускайте шофьорът на колата, в която се движите, да превишава скоростта и да извършва рискови изпреварвания, защото при злополука потърпевш ще бъдете и Вие. ЗА ОПАСНИТЕ УСЛОВИЯ НА ПЪТЯ -  След зимата по пътищата се появяват неравности и дупки, банкетите са изровени. Голяма е опасността от повреди по ходовата част на превозното средство; висок е и рискът от пътни инциденти. Движете се със съобразена с пътните условия скорост. Криволиченето за избягване на неравностите е опасно не само за Вас. - Бъдете особено предпазливи при шофиране по време на или след сняг или дъжд, защото неравностите на пътя са „замаскирани\", пълни са с вода или са трудно забележими. -  На много места пътната маркировка е заличена и това затруднява ориентацията в тъмното. Увеличете дистанцията, движете се със скорост, позволяваща спиране в зоната на видимостта. - Ако на платното забележите пешеходец в нетрезво или неадекватно състояние, спрете и го изведете на безопасно място. Сигнализирайте на тел. 112.", "date": "2018.04.06", "title": "Съвети за безопасно пътуване"}
{"url": "http://standartnews.com/balgariya/blagodatniyat_ogan_iztseryava_dori_nelechimi_bolesti-370194.html", "text": "- Велика Божия благодат и милост, че тази година мога да отида с благословението на Българския патриарх и Св. Синод до Йерусалим, до храма на Възкресението, където да взема частица от Благодатния огън, който чудодейно слиза всяка година на Гроба Господен. За България конкретно традицията датира от 2005 г., когато за пръв път вече покойният Варненски митрополит Кирил, със съдействието на българската държава донесе благодатния огън в  България. Иначе и други православни страни изпращат от дълги години свои делегации, които да вземат частица от този благодатен огън и да го занесат на стотиците и хилядите вярващи, които очакват с голямо нетърпение, в нощта на Христово Възкресение, да могат да получат от първоизточника, където слиза този огън –  Йерусалим, и най-вече тържествено да отбележат празника Пасха. Иначе в исторически аспект този благодатен огън слиза вече почти 2000 г. Има много свидетелства, пътеписи на поклонници, които са ходили до Божи гроб, били са свидетели не само на това благодатно и чудно събитие на слизането на благодатния огън, но и на различни чудеса, които са се случвали на Гроба Господен. Много хора са се изцерявали от неизлечими болести, пред очите си са виждали как хора, които са имали тежки заболявания, след като се умиват с благодатния огън, който знаем, че първите няколко минути не гори. Той е само светлина. Умивайки се с него символично са получавали изцеление от различни болести. Така че щастлив съм, че мога да се докосна до тази благодатна и еуфорична атмосфера, където всички притаили дъх чакат да стане това велико чудо, което свидетелства дълги години за истинността на Христовата вяра, а и на Св. Православие. - Само закоравяло сърце и лукава мисъл целят тези провокации, защото ако има 2, 3 или 10 свидетелства, които да говорят, че по някакъв химически начин се запалва този огън, дали чрез измама, дали чрез скрито запалително средство, има стотици хиляди свидетелства, които свидетелстват за неговия небесен произход и това чудо, защото знаем, че чудото е извън границите на човешкия разум, защото нашият разум е ограничен от една страна, а от друга страна чудото е проява преди всичко на Божествената любов и милост към всички нас. Естествено има най-различни спекулации по този въпрос, но ние като вярващи хора твърдо вярваме, а има и свидетелства за това. Дори един от самите патриарси, които са влизали да вземе огъня, са разказвали за това чудо. Още повече в лукавите времена, в които сега живеем, ако наистина това беше някакъв трик или хитра измама то щеше да бъде разобличено. Защото знаем при какви мерки за сигурност се извършва слизането на благодатния огън. Самото място, където влиза – Кувуклията, се проверява щателно от съответните компетентни власти и естествено самият патриарх влиза със стихар, за да няма една или друга спекулация. Внася се и кандилото, което се поставя на плочата на гроба Господен и всичко от там нататък е в Божиите ръце, а на нас остава единствено и само, притаили дъх, в този наистина важен момент да се молим Бог да снизходи още веднъж със Своята  благодат и милост. Знаем, че е имало няколко години, когато Благодатният огън не е слизал. И това е било като знак за човешката неправда. Случвали са се много катаклизми след това, но пак казвам, вярваме и се надяваме, че и тази година Благодатният огън ще ни озари и още повече ще ни укрепи във вярата и насърчи в нея. - Естествено е, че няма разписание на слизането на Благодатния огън, защото това е преди всичко съизволението на Св. Дух и на Бог от една страна и от друга страна това, за да се случва в този диапазон е и заради чистотата на времето през годините. Благодатният огън обаче е слизал и по-рано и по-късно, но имайки предвид, че Бог промисля за всичко и за своите чеда тук на земята, които го призовават тук със своята молитва, може би той  слиза в този диапазон, между два, три или четири часа, защото взимайки огъня делегациите, които идват от близо и далеч, да имат възможността да занесат в едно удобно време тази частица от Благодатния огън, която да бъде раздадена в дванадесетия час, когато се поздравяваме с пасхалния поздрав „Христос воскресе\". Разписание няма в границите на човешкия разум, но това е преди всичко един Божи промисъл и една благодат, която Бог ни изпраща, та да можем всички ние да можем зарадваме на нея. Имало е изключения, разбира се. И по-рано и по-късно е слизал огъня, но всичко е по Божие допущение. - Това е границата на суеверието. Превръщаме тази велика радост и тази Божия благодат в едно суеверие и някакъв комерсиализъм от гледна точка на това, че едва ли не ако не запалим точно от Божествения огън, другият огън няма нищо общо с Божествения произход. Искам да уверя всички, че всеки един огън, който се запалва на този ден с пасхалния поздрав „Христос воскресе\" е във възпоменание на Христовото възкресение и на православната благодатна традиция, защото има места твърде отдалечени, където хората са нямали възможност да се докоснат до частицата на благодатния огън, но това по никакъв начин не омаловажава смисъла и значението на този велик празник. Така че както знаем, че на Богоявление всяка една вода се освещава благодатно от Св. Дух заради кръщаването на Божествения син в реките на р. Йордан, така и всеки един огън, който се запалва в името Христово, по време на самото богослужение с песнопението: „Дойдете да приемете светлината от невечерната светлина\", и се поздравяваме с пасхалния поздрав „Христос воскресе\", е огънят на Христовото възкресение. * * * * * Пасхалните великденски празници вече настъпват. Срещаме вече и поздравления за Пасхата Христова. По телевизия, витрини, билбордове и всякакъв вид плакати и флаери обаче срещаме надписи: „Честит Великден\", „Весели Великденски празници\" с... промоции на агнешко, пилешко, телешко, свинско, заешко, всякакво месце, сиренце, кашкавалче и прочие угодийки. По медиите ни заливат с това как и колко дълго се боядисват яйцата, как се правят козунаци, кексове и торти, а наша воля е дали в тях ще сложим локум, стафиди или орехи. Изобщо всичко е чудесно! Но има едно нещо, което убягва от цялата тая ненормална, недуховна и изкуствена еуфория. Убягва Христос! Да, Него наистина Го няма: няма го в мислите ни, в делата ни, в домовете ни, дори в подготовката за празника на празниците. Няма Го! Къде е? Тук? На небето? В нас? Отговорът на този въпрос е: навсякъде. Христос е там, където са събраните в Негово име. Това проличава и от начина, по който се поздравяваме за празника. Но как да се поздравяваме на Пасха? Най-подходящото и най-редното поздравяване е „Христос воскресе!\", а истинският отговор е „Воистинy воскресе!\". Това са думите, с които се поздравяват хората, посрещащи Празника на Празниците – Пасха, а останалите посрещат не Христос, а агнето в тепсия, козунака с мляко и кекса със стафиди или локум или там с каквото го предпочитат. Забележете само колко от хората няма и дори да се сетят за Христос на Възкресение Христово. Колко от тях ще се кръшкат с яйца и ще мезят с агнешко, без да имат повода, който всъщност ги събира. Нека помним истинския празник, нека се учим от Бога и да честваме Този, Който наистина пострада за нас! Нека на Пасха да се поздравим с „Христос воскресе!\", а не с „Честит Великден\".", "date": "2018.04.06", "title": "Благодатният огън изцерява дори нелечими болести"}
{"url": "http://standartnews.com/balgariya/oblachen_razpeti_petak-370175.html", "text": "И днес времето ще е променливо и на доста места ще има валежи, предимно в Западна и Централна България. Почти без валежи ще е в Източна България. Ще духа до умерен вятър от север. Минималните температури ще са между 6 и 11 градуса, дневните ще се понижат и максималните ще са между 15 и 20 градуса. Атмосферното налягане ще се повишава и ще бъде по-високо от средното за месеца.", "date": "2018.04.06", "title": "Облачен Разпети петък"}
{"url": "http://standartnews.com/balgariya/napadnaha_nadziratel_v_tsentralniya_sofiyski_zatvor-370204.html", "text": "Надзирател е бил нападнат в Централния софийски затвор вчера в късните часове на деня. Това съобщи Цветан Михайлов – член на управителния съвет на Синдиката на служителите в затворите в България (ССЗБ), съобщи бТВ. Вчера след 22 ч. като синдикална организация бяхме уведомени за инцидента, посочи той. Нападението е извършено по време на конвоиране на лишен от свобода от болницата на затвора към корпуса на затвора. Нямаме информация за състоянието на колегата и последствията от инцидента, каза Михайлов.", "date": "2018.04.06", "title": "Нападнаха надзирател в Централния софийски затвор"}
{"url": "http://standartnews.com/balgariya/nova_donorska_situatsiya_v_aleksandrovska_bolnitsa-370206.html", "text": "В навечерието на Възкресение Христово – нова донорска ситуация в \"Александровска болница\". Двама мъже са получили шанс за нови бъбреци. Мъж на 56 години от Кюстендил, изпаднал в мозъчна смърт след инсулт, е дал надежда за по-добър живот на двама пациенти на диализно лечение, съобщиха от болницата. Трансплантираните са на 52 и 48 години. Те се възстановяват в реанимация, състоянието им е стабилно.", "date": "2018.04.06", "title": "Нова донорска ситуация в „Александровска болница”"}
{"url": "http://standartnews.com/balgariya/dogan_dps_veche_se_prevarna_v_model_za_balansirashta_partiya_na_balkanite-370211.html", "text": "Поради изключителния интерес на членове, активисти и съмишленици на ДПС, приятели и анализатори, медии и журналисти, публикуваме поздравлението на председателя на ДПС Мустафа Карадайъ към почетния председател на ДПС д-р Ахмед Доган, по повод рожденния му ден и думите, с които д-р Доган се обърна към него и гостите си. Мустафа Карадайъ, председател на ДПС: Честит рожден ден, уважаеми г-н Доган! Позволете ми от името на всички членове и симпатизанти на ДПС, от името на всички присъстващи и от свое име да Ви пожелая много здраве и много нови успехи, много сили и воля, и много дълги години да ни указвате Пътя и да ни направлявате! Благодарим Ви, че ни правите съпричастни с Вашия празник, искаме да Ви уверим, че за нас той отдавна е общ партиен и национален празник... Уважаеми г-н Почетен председател! Вие поставихте жалоните на българската демокрация веднага след падането на тоталитарната власт и трасирахте Пътя – пътя на Мира, пътя на Свободата, пътя на Демокрацията, пътя на Заедността... и така 28 години вървим по Пътя... Заложихте на европейския модел. НАТО, Европейски съюз... Този Път води напред, а не назад. Този Път обединява, а не разделя. Щастливи сме да сме заедно с Вас по Пътя и винаги да имаме далечния хоризонт, дълбочината и многопластовата мисъл, аналитичния ум, мъдростта... С една дума имаме нужда от Вас. Сега, когато е необходимо да се определят жалоните на политическата промяна (и в световен, и в европейски, и в национален план), отново Вие ни насочвате към нов модел – включване на свободните и активни граждани във формирането и вземането на политически и управленски решения и в тяхната реализация.... Ние искаме повече Европа, но и по-добра, по-стабилна и по-сигурна Европа. А за управляващите... може би още малко да ги оставим да подхранват с малките успехи големите си илюзии. Вие ни учите да вярваме в себе си, да преследваме мечтите си, Вие ни учите да се учим, да бъдем искрени със себе си и с хората. Вие ни учите да бъдем смели в нашите решения и постъпките си, но и да бъдем отговорни. Има една мисъл на Мевляна: „Удовлетворението от малкото е неизчерпаемо богатство\". Такъв е и надписът на този древен съд, който искаме да Ви подарим. Бъдете ни жив и здрав! За много години! Д-р Ахмед Доган, почетен председател на ДПС: Уважаеми г-н Председател, уважаеми приятели, съмишленици и колеги. Трогнат съм! Никога не съм обръщал внимание на подаръците и, разбира се, това е мой недостатък. Защото така човек губи част от усета си към пулсиращото битие на живота... Но понеже съм ориентиран в познанието за значението и смисъла на знаците в лицето на семиотиката, тяхното декодиране в комплекси от символни реалности ме улеснява. Оценявам го. Благодаря Ви! Понеже започнахме от темата за „подаръци\", явно е, че символиката и знаковата структура, които те ни дават, пренасят, подсказват или преосмислят, не е само в полето на любопитството. Доколкото въпросът се отнася за моя рожден ден, само условно го приемам за мой личен празник. Вие ми го отнехте, по-точно-обсебихте. По-интересното в случая е, че откакто напуснах реалната политика, започнах да получавам странни подаръци на този ден. От най-модерни коли, мини колекции от картини и предмети на изкуството, до стари ръкописи на Библията и Корана. Днес, например, един бизнесмен ми подари „Универсална история на империята на турците\", издадена във Венеция през 1582 година. Явно така сме устроени, че всеки от нас вижда това, което знае, желае или в което вярва. Затова съчетанието на различни обстоятелства в акта на възприятието има както рационални, така и мистични пластове... Благодаря Ви г-н Председател, че с вътрешна готовност ми „поднасяте\" темата за Пътя... В тази връзка ми позволете малка духовна волност за неговите духовно-исторически проекции. Силно съм впечатлен, че последните десетина години ми подарявате различни предмети като пана, инкрустирани мотиви, ритуални и обредни предмети, картини и книги, свързани с историята, философията и практиките на суфизма, по-точно на алевитския суфизъм. Формално географията на генезиса на алевизма („светлинни хора\") е Хоросан („място на слънцето\") преди около десет века, но корените му са дълбоко в шаманизма, зороастризма, будизма, даоизма („ Книга за Пътя\")... Понеже все още сме в рамките на  месец март, например-мартениците, ходенето по жарта, както и връзването на различни парчета плат по дървета, храсти и животни също са ритуални практики на това светоразбиране. Алевитската светогледна традиция е оцеляла, защото е затворена и езотерична; а е затворена, защото векове наред е била преследвана и принудително асимилирана (сунитизирана). Тъкмо поради нейната изначална еретичност, опозиционност, толерантност, борбата за справедливост и издигането на любовта в принцип на световъзприемането, дори и в религия, алевитският светоглед е обявен за тема-табу. Но както виждате алевизмът е оцелял. Изключително голяма част от нас по тези земи са потомци на тази езотерична културно-религиозна традиция. И когато волно или неволно си правим „ подаръци\", съдържащи смислови алюзии в това семантично поле, бъдете сигурни, че вместо вас „заговарят\" образи-символи, закодирани душевни състояния, или ситуации-модели от историческата памет, които имат силата на архетипове. В опростена форма основните ценности на тази битовизирана във времето традиция са Братството, Любовта и Пътят. Всички хора са братя по рождение, защото са чада на Всевишния. Любовта към Всевишния е модел на любовта към ближния. Пътят към Всевишния ( Tanri ) е път към светлината на истината, доброто и красотата вътре в нас. Защото Ти си Той! Ти си Богочовек и мярата на пълната ти Свобода е постигането на пълно сливане с Него. Едва тогава Ти израстваш от „ пътник\" ( yol oğlu ) в „полюс на полюсите\" на Пътя (Enel Hak— Бог е в мен). Но Пътят за духовното израстване на личността предполага човекът, който поема по него да е Готов за това изключително дръзко предизвикателство. Духовен императив на Пътя към ,,пътника\" е той постоянно да се обновява, развива и усъвърщенства. Ако това не се случва- Пътят прекъсва пространствено-времевия си континиум и те отхвърля от себе си. Всяко поколение ,,светлинни хора\" , които пътуват го измерват с преодолени предизвикателства в намирането на божественото начало в себе си. Но Пътят сам по себе си няма начало и край в нашият Космос. Пътуването е въпрос на избор. Но след всяко преодоляно предизвикателство Пътят те поставя на ново изпитание с перманентно тестване на твоето слово, мисъл и действие. Ако си уловил резонанса на вътъка  в тъканта на времето твоята отговорност се превръща в антена на колективната съдба . В този случай ,,закъснението\"  и  ,,изпреварването\" на времето често имат един и същ резултат: Пътят за определено време може да не те приеме, както се случва и с морето, понякога да не ни приема. Защото твоето наглед неуловимо действие може да наруши равновесието на политическият ти микрокосмос, което да има непредвидими последици за социалният макрокосмос на другите. Защото ,, ефектът на пеперудата\" може да породи буря, дори и в другият край на света... Дълбоките осъзнати истини в историческият опит на човека възкръстват, само когато им идва времето за нов живот, съобразно цикличната динамика на екзистенциалното ни битие. Тогава те мащабно се препроектират във всички значими  дейности, включително и в практиките за правене на различни политики. Идеята за осъзнаването на божественото начало в човека, само на пръв поглед изглежда метафизична с трансцедентални измерения. В превод тя означава  приоритетно изграждане на условия и правила за Субектност  в обществото и историята. Един от най-големите дефицити на нашето време в планетарен мащаб е кризата на практиките за възпроизвеждане на широкоскроени Лидери. Изправени сме пред дълбока криза за Субекти и субектностти в обществото и историята. Това има фатални последици върху технологията  за вземане на адекватни за времето ни значими решения. Тъкмо от това има най-голяма потребност светът, в който живеем днес! И тъкмо на този социокултурен и политически фон Светът става все по-сложен, бих казал, дори превзет. Светът е твърде динамичен, много неопределен и непредвидим, много опасен и рисков. Ако ми позволите,  бих искал да ви обърна вниманието само върху няколко случващи се събития. Актуалната евроатлантическа нагласа за отношението към Русия на мен не ми допада. Не споделям и това, което направи Русия по отношение на Крим, но не споделям и начина за упражняване на натиск спрямо Русия. Русия е твърде сериозна геополитическа реалност, за да се упражняват силови подходи към нея за решаване на критични политически проблеми. Препоръчвам Ви тази моя оценка да не се превърне в политическа позиция на ДПС. Защото ще ви обвинят в нелоялност спрямо евроатлантизма... Другият случай стана актуален само от преди няколко дена. Китай обяви, че сменя системата петрол-долар, долар-петрол, в собствената си парична единица: петрол-йоан, йоан-петрол. Ако не се постигне споразумение вероятно към петрола ще се включат и  други категории стоки в международната търговия, въпреки санкциониращите действия на САЩ спрямо Китайският внос с 3% мито. В интернет вече има индикираща информация, че няколко страни са готови да минат на разплащане с йоани, между които са Венецуела, Саудитска Арабия, вероятно и Иран..., Да не говорим за Русия... Тази ситуация я възприемам като създаване на условия за принудително коалиране с търговска и финансова мотивация. Но някой може ли да предвиди докъде може да стигне тази тенденция? Всякакви опити за имперски амбиции, независимо от кой  край на  света се появяват, създават предпоставки за дестабилизация на политическия Логос на Планетата. ДПС вече се превърна в модел за балансираща партия на Балканите. Съблюдаването и продуцирането на  балансираща политика е въпрос на позитивна визия за света и много тежка отговорност. Дълбокият ни мотив за постигането на тази цел е запазването на Мира и гарантирането на Свободата и Демокрацията. Ако перифразирам един голям мислител на нашето време за избора на бъдещето: ,,Съдбата или Мечтата\", аз избирам Кармата, защото предполага активното и отговорно включване на личността в процеса проектиране и опредметяване  на динамичното равновесие, като начин за произвеждане на Бъдеще. Кармата и Съдбата не са тъждествени. Съдбата предполага относителна пасивност на личността и предписва предопределеност на Бъдещето. Позитивното направляване на Кармата е целта на Пътя  за постигането на субектност в обществото и историята. Пожелавам Ви много радости в живота, Наслаждавайте му се. Защото животът е дар. Само  тези които се борят за него могат да се наслаждават на вкуса и смисъла на съществуването си. Бъдете живи и здрави!", "date": "2018.04.06", "title": "Доган: ДПС вече се превърна в модел за балансираща партия на Балканите"}
{"url": "http://standartnews.com/balgariya/tir_pomete_3_koli_kray_bansko_ima_zhertva_i_postradali-370210.html", "text": "Един човек е загинал, двама са ранени при тежка катастрофа край Банско, предаде БГНЕС. Тежката катастрофа стана на Разпети петък на пътя Симитли – Банско – Гоце Делчев. Към 10.45 часа на изхода на Банско в посока Добринище, ТИР се преобръща и помита два леки автомобила и микробус. При катастрофата е загинал мъж, чиято самоличност се установява. Пострадали са мъж и жена. Пътят е затворен. Трафикът е натоварен. Обходният маршрут е Банско – село Баня – Елешница, движението се регулира. На място има екипи на Бърза помощ, полиция и пожарна. Шофьорите да се движат с повишено внимание по обходен маршрут: Разлог – Баня – Георги Ковачев – Елешница – път  II-19.", "date": "2018.04.06", "title": "ТИР помете 3 коли край Банско, има жертва и пострадали"}
{"url": "http://standartnews.com/balgariya/vyara_voenen_smenya_pagonite_s_ikoni_-370208.html", "text": "Димитър Димитров е сменил пагона на старшина с ювелирни инструменти. Пенсионираният военен е посветил живота си на инкрустация на икони. След 23 години по плацовете на шуменския гарнизон, труден момент в живота му го отвежда до църквата. Военен и комунист Димитър Димитров се обръща към Бога \"От армията под пагон и член на БКП през 2000 година станах вярващ в Бога\", казва Димитър  Към християнството се обръща след тежки лични перипетии. В църквата се сближава със съмишленици и започват да обикалят свети места. При посещение в Охрид Димитър е силно впечатлен от църквите. Едно градче по-малко от Шумен, а има 365 църкви - каква вяра в Бога. Всеки божи ден има църква, която може да видиш, разказва той. При всяко свое пътуване Димитър купува и по една икона. Лека полека започва да ги украсява с различни метални орнаменти. Сам прави и инструменти за финните инкрустации. Димитър обяснява, че детайлите извлича от самата икона. Тя ти показва какво да вземеш от нея и да го сложиш към рамката, допълва той. Над всяка икона той работи по около 2 седмици. Спазва и каноните, като се придържа към всичко, което е видял при своите пътешествия по светите места. Искам да покажа на всички, че Бог има, категоричен е пенсионираният военен.", "date": "2018.04.06", "title": "Вяра: Военен сменя пагоните с икони"}
{"url": "http://standartnews.com/svyat/domashnite_lyubimtsi_na_sergey_skripal_sa_martvi-370203.html", "text": "Домашните любимци на бившия руски шпионин Сергей Скрипал, който бе отровен във Великобритания, са мъртви, съобщи говорителка на британското министерство на околната среда, цитирана от Франс прес. Тя каза пред агенцията, че когато е получил достъп до жилището на Скрипал, ветеринарен лекар е открил двете му морски свинчета мъртви. Една котка е била намерена в тежко състояние и ветеринарен хирург е решил да я евтаназира, за да сложи край на мъките й. Цитираната говорителка не уточни дали домашните любимци на Сергей Скрипал, който остава в критично състояние в болница, са починали от отравяне вследствие на атаката с нервнопаралитично вещество срещу техния стопанин, или вследствие на глад. Печалната участ на животните, отглеждани от бившия руски шпионин, бе направена публично достояние от британската полиция повече от един месец след покушението срещу него в Солсбъри, Югозападна Англия, на 4 март, отбелязва Франс прес. Британската полиция смята, че Сергей Скрипал е бил изложен в своя дом на действието на химическото вещество заедно с дъщеря си Юлия. Най-висока е била концентрацията на дръжката на входната врата, припомня Франс прес. Агенцията отбелязва, че в сряда Русия е повдигнала въпроса за съдбата на домашните любимци на Скрипал. Британският таблоид \"Сън\" писа, че труповете на двете морски свинчета и на котката са били изгорени. Според руското посолство в Лондон Скрипал е имал още котка, за която обаче говорителката на британското министерство на околната среда не спомена нищо.", "date": "2018.04.06", "title": "Домашните любимци на Сергей Скрипал са мъртви"}
{"url": "http://standartnews.com/mneniya/blagodatniyat_ogan_iztseryava_dori_nelechimi_bolesti-370194.html", "text": "- Велика Божия благодат и милост, че тази година мога да отида с благословението на Българския патриарх и Св. Синод до Йерусалим, до храма на Възкресението, където да взема частица от Благодатния огън, който чудодейно слиза всяка година на Гроба Господен. За България конкретно традицията датира от 2005 г., когато за пръв път вече покойният Варненски митрополит Кирил, със съдействието на българската държава донесе благодатния огън в  България. Иначе и други православни страни изпращат от дълги години свои делегации, които да вземат частица от този благодатен огън и да го занесат на стотиците и хилядите вярващи, които очакват с голямо нетърпение, в нощта на Христово Възкресение, да могат да получат от първоизточника, където слиза този огън –  Йерусалим, и най-вече тържествено да отбележат празника Пасха. Иначе в исторически аспект този благодатен огън слиза вече почти 2000 г. Има много свидетелства, пътеписи на поклонници, които са ходили до Божи гроб, били са свидетели не само на това благодатно и чудно събитие на слизането на благодатния огън, но и на различни чудеса, които са се случвали на Гроба Господен. Много хора са се изцерявали от неизлечими болести, пред очите си са виждали как хора, които са имали тежки заболявания, след като се умиват с благодатния огън, който знаем, че първите няколко минути не гори. Той е само светлина. Умивайки се с него символично са получавали изцеление от различни болести. Така че щастлив съм, че мога да се докосна до тази благодатна и еуфорична атмосфера, където всички притаили дъх чакат да стане това велико чудо, което свидетелства дълги години за истинността на Христовата вяра, а и на Св. Православие. - Само закоравяло сърце и лукава мисъл целят тези провокации, защото ако има 2, 3 или 10 свидетелства, които да говорят, че по някакъв химически начин се запалва този огън, дали чрез измама, дали чрез скрито запалително средство, има стотици хиляди свидетелства, които свидетелстват за неговия небесен произход и това чудо, защото знаем, че чудото е извън границите на човешкия разум, защото нашият разум е ограничен от една страна, а от друга страна чудото е проява преди всичко на Божествената любов и милост към всички нас. Естествено има най-различни спекулации по този въпрос, но ние като вярващи хора твърдо вярваме, а има и свидетелства за това. Дори един от самите патриарси, които са влизали да вземе огъня, са разказвали за това чудо. Още повече в лукавите времена, в които сега живеем, ако наистина това беше някакъв трик или хитра измама то щеше да бъде разобличено. Защото знаем при какви мерки за сигурност се извършва слизането на благодатния огън. Самото място, където влиза – Кувуклията, се проверява щателно от съответните компетентни власти и естествено самият патриарх влиза със стихар, за да няма една или друга спекулация. Внася се и кандилото, което се поставя на плочата на гроба Господен и всичко от там нататък е в Божиите ръце, а на нас остава единствено и само, притаили дъх, в този наистина важен момент да се молим Бог да снизходи още веднъж със Своята  благодат и милост. Знаем, че е имало няколко години, когато Благодатният огън не е слизал. И това е било като знак за човешката неправда. Случвали са се много катаклизми след това, но пак казвам, вярваме и се надяваме, че и тази година Благодатният огън ще ни озари и още повече ще ни укрепи във вярата и насърчи в нея. - Естествено е, че няма разписание на слизането на Благодатния огън, защото това е преди всичко съизволението на Св. Дух и на Бог от една страна и от друга страна това, за да се случва в този диапазон е и заради чистотата на времето през годините. Благодатният огън обаче е слизал и по-рано и по-късно, но имайки предвид, че Бог промисля за всичко и за своите чеда тук на земята, които го призовават тук със своята молитва, може би той  слиза в този диапазон, между два, три или четири часа, защото взимайки огъня делегациите, които идват от близо и далеч, да имат възможността да занесат в едно удобно време тази частица от Благодатния огън, която да бъде раздадена в дванадесетия час, когато се поздравяваме с пасхалния поздрав „Христос воскресе\". Разписание няма в границите на човешкия разум, но това е преди всичко един Божи промисъл и една благодат, която Бог ни изпраща, та да можем всички ние да можем зарадваме на нея. Имало е изключения, разбира се. И по-рано и по-късно е слизал огъня, но всичко е по Божие допущение. - Това е границата на суеверието. Превръщаме тази велика радост и тази Божия благодат в едно суеверие и някакъв комерсиализъм от гледна точка на това, че едва ли не ако не запалим точно от Божествения огън, другият огън няма нищо общо с Божествения произход. Искам да уверя всички, че всеки един огън, който се запалва на този ден с пасхалния поздрав „Христос воскресе\" е във възпоменание на Христовото възкресение и на православната благодатна традиция, защото има места твърде отдалечени, където хората са нямали възможност да се докоснат до частицата на благодатния огън, но това по никакъв начин не омаловажава смисъла и значението на този велик празник. Така че както знаем, че на Богоявление всяка една вода се освещава благодатно от Св. Дух заради кръщаването на Божествения син в реките на р. Йордан, така и всеки един огън, който се запалва в името Христово, по време на самото богослужение с песнопението: „Дойдете да приемете светлината от невечерната светлина\", и се поздравяваме с пасхалния поздрав „Христос воскресе\", е огънят на Христовото възкресение. * * * * * Пасхалните великденски празници вече настъпват. Срещаме вече и поздравления за Пасхата Христова. По телевизия, витрини, билбордове и всякакъв вид плакати и флаери обаче срещаме надписи: „Честит Великден\", „Весели Великденски празници\" с... промоции на агнешко, пилешко, телешко, свинско, заешко, всякакво месце, сиренце, кашкавалче и прочие угодийки. По медиите ни заливат с това как и колко дълго се боядисват яйцата, как се правят козунаци, кексове и торти, а наша воля е дали в тях ще сложим локум, стафиди или орехи. Изобщо всичко е чудесно! Но има едно нещо, което убягва от цялата тая ненормална, недуховна и изкуствена еуфория. Убягва Христос! Да, Него наистина Го няма: няма го в мислите ни, в делата ни, в домовете ни, дори в подготовката за празника на празниците. Няма Го! Къде е? Тук? На небето? В нас? Отговорът на този въпрос е: навсякъде. Христос е там, където са събраните в Негово име. Това проличава и от начина, по който се поздравяваме за празника. Но как да се поздравяваме на Пасха? Най-подходящото и най-редното поздравяване е „Христос воскресе!\", а истинският отговор е „Воистинy воскресе!\". Това са думите, с които се поздравяват хората, посрещащи Празника на Празниците – Пасха, а останалите посрещат не Христос, а агнето в тепсия, козунака с мляко и кекса със стафиди или локум или там с каквото го предпочитат. Забележете само колко от хората няма и дори да се сетят за Христос на Възкресение Христово. Колко от тях ще се кръшкат с яйца и ще мезят с агнешко, без да имат повода, който всъщност ги събира. Нека помним истинския празник, нека се учим от Бога и да честваме Този, Който наистина пострада за нас! Нека на Пасха да се поздравим с „Христос воскресе!\", а не с „Честит Великден\".", "date": "2018.04.06", "title": "Благодатният огън изцерява дори нелечими болести"}
{"url": "http://standartnews.com/svyat/75_000_evro_garantsiya_e_vnesena_za_puchdemon-370215.html", "text": "Гаранцията от 75 000 евро за бившия каталунски лидер Карлес Пучдемон е внесена и той може да напусне незабавно ареста в Германия, в който се намираше от 25 март, предадоха световните агенции. Пучдемон бе задържан в Германия по европейска заповед за арест, издадена от Испания, която го обвинява в бунт и злоупотреби с обществени средства във връзка с организирането на неразрешения референдум за независимост на Каталуния. Гаранцията от 75 000 евро бе получена от прокуратурата в Шлезвиг-Холщайн. Пучдемон бе в затвора в град Ноймюнстер, намиращ се в тази провинция. Вчера германски съд постанови, че бившият каталунски лидер може да бъде освободен срещу гаранция, под съдебен надзор при определени условия. Съдът каза, че смята, че евентуална екстрадиция на Пучдемон в Испания може да се осъществи само с мотив злоупотреба с държавни средства, а не бунт, както настоява Мадрид, припомня Франс прес. От пресофиса на Пучдемон казаха, че той ще даде пресконференция по-късно в петък в кметството на Ноймюнстер, предаде ДПА. По-рано днес Пучдемон призова в Туитър последователите си да не се предават никога. \"Ние трябва да гледаме към бъдещето с надежда и оптимизъм, защото имаме право, правото да не допуснем да ни откраднат нашето бъдеще. Ние трябва отстояваме нашата позиция и никога да не се предаваме\", написа Пучдемон.", "date": "2018.04.06", "title": "75 000 евро гаранция е внесена за Пучдемон"}
{"url": "http://standartnews.com/svyat/balgarin_e_prostrelyan_fatalno_pri_arest_za_skimirane_na_bankovi_karti_v_indoneziya-370201.html", "text": "Българин е прострелян смъртоносно в Индонезия от полицията при опит да нападне полицаите по време на ареста си в град Тангеранг в провинция Бантен, съобщава индонезийското издание \"Джакарта пост\". Българинът е бил заподозрян в скимиране на банкови карти. До ареста на мъжа се стигнало след разследване на полицията в друг индонезийски град - Йогякарта в провинция Ява. Полицаите проучвали случаи на скимиране на банкови карти и така стигнали до заподозрения, който пребивавал в Тангеранг. Полицията в Йогякарта заедно с полицията на столицата Джакарта предприели операция по арестуването на заподозрения. По време на ареста той се опитал да нападне полицаите с ножче, прикрепено към катарамата на колана му и бил прострелян смъртоносно, разказа говорителят на полицията в Джакарта Арго Юмоно. При обиск на дома на заподозрения са били намерени 940 скимирани карти, три лаптопа, девет камери за \"шпиониране\" на пин кодовете, скимиращи устройства и устройство за кодиране на данни. Заподозреният е инсталирал скимиращи устройства на редица банкомати в Тангеранг, Батам, Йогякарта, Соло, Бали и Бандунг, заяви говорителят на полицията в Джакарта. Заподозреният бил подпомаган от още двама души, които се издирват. До разследването се стигнало, след като 13 март десетки клиенти на банката Ракят Индонезия (Bank Rakyat Indonesia) съобщили за загуби по сметките си.", "date": "2018.04.06", "title": "Българин е прострелян фатално при арест за скимиране на банкови карти в Индонезия"}
{"url": "http://standartnews.com/svyat/the_times_novichok_e_proizveden_vav_voenna_baza_v_ruskiya_grad_shihani-370207.html", "text": "Британското разузнаване твърди, че веществото, с което е бил отровен бившият руски шпионин Сергей Скрипал, е произведено в руската военна научно-изследователска база в град Шихани, Саратовска област, пише вестник \"Таймс\". Британският ежедневник отбелязва, че представители на британските служби за информирали за този извод съюзниците на страната. Целта на специалното заседание е било да бъдат убедени световните лидери, че Русия е отговорна за отравянето на Скрипал и че химическото вещество \"Новичок\" е било произведено в базата Шихани, в югозападната Саратовска област. Във вторник британската военна лаборатория в Портън Даун обяви своите заключения, че при атаката е бил използван \"Новичок\" или подобно вещество, но че не е успяла да установи неговия източник. Лондон обвини за нападението Москва, която отрече.", "date": "2018.04.06", "title": "The Times: \"Новичок\" е произведен във военна база в руския град Шихани"}
{"url": "http://standartnews.com/svyat/arestuvaha_mafiotski_bos_v_italiya-370212.html", "text": "Високопоставен бос от мафиотската организация \"Ндрангета\", укриващ се от 2016 г., е бил арестуван в селски район в родната си област Калабрия, съобщи италианската полиция, цитирана от ДПА. Полицията заяви, че 57-годишният Джузепе Пеле е бил открит снощи в къща в Кондофури, малко градче близо до планината Аспромонте. \"Това е особено важен арест, защото Пеле беше сред онези, които вземаха стратегическите решения в \"Ндрангета\", каза прокурорът от отдел \"Антимафия\" Гаетано Пачи, цитиран от агенция АНСА. Пеле ще излежи присъда от две години, пет месеца и 20 дена за членство в мафиотска организация и опит за изнудване, а докато се укриваше срещу него беше издадена и още една заповед за арест по обвинения в други престъпления, свързани с мафиотска дейност. Полицията го окачестви като високопоставен член на клановете на \"Ндрангета\" от Сан Лука. \"Ндрангета\" задмина сицилианската мафия \"Коза ностра\" като най-влиятелната мафиотска организация и е смятана за водещия вносител на кокаин в Европа, отбелязва ДПА. Историческата база на изключително потайната организация е в областта Калабрия, но тя осъществява опити за проникване по целия свят, включително в Германия, Северна Америка и Австралия.", "date": "2018.04.06", "title": "Арестуваха мафиотски бос в Италия"}
{"url": "http://standartnews.com/balgariya/hristos_sliza_v_ada_kato_pobeditel-370180.html", "text": "----- В сърцето на образа на Христовото Възкресение са текстовете на Писанието, светоотеческите творби, химнографията и апокрифи, основната тема на които е победата на Христос над ада и смъртта. Поради факта, че Евангелията предлагат малко  сведения за Възкресението на Иисус Христос, в ранното християнско изкуство това събитие е изобразявано символично от предобрази, съдържащи се в Стария Завет. Основа за раннохристиянското изкуство става пророк Йона в утробата на кита („защото, както Иона беше в утробата китова три дни и три нощи, тъй и Син Човеческий ще бъде в сърцето на земята три дни и три нощи\" Мат.12:40) Една от ранните иконографски схеми, представящи Христовото Възкресение, е Жените-мироносици и ангелът пред празния Гроб на Христа. Към тази композиция принадлежи изображението от  232 г. в Дура-Европус (Северна Месопотамия). Иконографската схема е опростена, лишена от  детайли. Три жени се отправят към затворен саркофаг. Авторът ни показва само най-важното – пътя на жените и тяхната цел. В ранната иконография се забелязва интерес към гробницата, която се представя като антична постройка, често кръгла или съставена от две части: долната част – правоъгълна, а горната – кръгла, подобна на купол. По-късно Гробът Господен започва да се представя като изсечен в скала. Сцената на Жените-мироносци при Гроба Господен получава широко разпространение и се изобразява в миниатюри, стенописи и икони. Следващ по време иконографски сюжет е „Слизане в ада\". Най-ранното познато изображение е от VІ век. Тези две по-късни композиции са използвани в Православната църква като Пасхални икони. Иконографията на „Слизане в ада\" е допълнена и от апокрифни текстове като „Евангелие на Никодим\", в което се споменават имената на Адам, на пророците Исаия, Давид, Авакум, Йоан Кръстител и редица други старозаветни персонажи, „отдавна седящите в мрак и смъртна сянка\". Иконата „Слизане в ада\" изразява духовната реалност на Възкресението, разкрива целта и резултата от това Възкресение. В центъра на иконографската схема е Спасителят. Той е изобразен в мандорла. Всъщност това е Тя служи за обозначаване на специалната благодат и слава, с която изобразеното лице се овенчава. Може да има овална или ромбоидна форма, с разпръснати лъчи, каквито виждаме в иконите на Преображение Христово. Най-често мандорлата се изобразява около Христос и Дева Мария като най-съвършените хора. Мандорлата в иконата показва Божествената природа на  Спасителя, Неговата слава. Зависи от майсторството на зографа как ще предаде багрите и формите, но символите, които е изградило християнското изкуство се разчитат в светлината на вярата. В иконата \"Слизане в ада\" се представя Христовата победа над ада, освобождението на Адам и оправдаването на старозаветния човек. Христос слиза в ада не като негов пленник, а като Победител, изобразено чрез разбитите врати и чрез стъпването върху тях. В някои от изображенията под вратите адови, в черната пропаст, се вижда фигурата на княза на мрака. В по-късни изображения виждаме развитие на иконографските детайли – силата на ада е разрушена и веригите са скъсани, с тях ангелите оковават Сатанаил, виждат се ключове, пирони и т.н. В лявата Си ръка Христос държи свитък – символ на Възкресната проповед в ада, според думите на свети апостол Петър. В иконата \"Слизане в ада\" от Криптата на храм-паметник „Св. Александър Невски\"  е представен окованият дявол, той вече няма сила над човека, защото смъртта е победена, чрез възкресението за нов живот. Виждаме едно преплитане на иконографски елементи. По-ранният елемент кръстът, който е символ на победата над смъртта и знамето, което навлиза под влияние на западноевропейските гравюри – отново символ на победата. Христос освобождава Адамовата душа и с нея душите на всички онези, които очакват Неговото идване с вяра. Ето защо отляво и отдясно на тази сцена са показани в две групи старозаветните светци и пророци. Отляво са цар Давид и цар Соломон  в царски одежди и корони, а зад тях стои св. Йоан Предтеча, вижда се и фигурата на Мойсей. Чрез освобождаването на Адам и с него – на цялото човечество, Христос поставя основата на нов живот. Така духовното раждане на Адам е представено в иконата „Слизане в ада\" като символ на бъдещото Възкресение на тялото, чийто първи плод е Възкресението Христово. В един по-късен период, под нарастващото влияние на западното изкуство, иконографията на „Слизане в ада\" която представя Възкръсналия Христос над гроба. Под влияние на западноевропейските гравюри и многофигурни композиции зографите в Русия, Украйна и България изобразяват Христос със знаме в ръка, издигнат над ковчега. Така в ерминията (наръчник) на Дичо Зограф поясненията за Възкресение Христово са следните: „Гроб, плочата е отметната и на нея седи ангел с бели дрехи. Над гроба е Христос, гол, препасан само долу, а друга червена дреха се развява през рамото и ръцете му. В лявата ръка – знаме, с дясната благославя. Десният крак е малко свит, а левият е пуснат право долу до гроба. Наоколо облаци, а между тях силно сияние излиза от Христос. Около гроба има войници – едни спят като мъртви, други гледат нагоре към Него, с ножове и копия, едни – с бради, други – без бради, с воински шапки. Около гроба – зелена трева, хълм от дясната страна с къщи и кули.\" Безспорно, тази композиционна схема представя само основното събитие, но за сметка на това губи значително от символиката и въздействието на „Слизане в ада\" Св. Григорий Богослов казва: „това е празник на празниците и тържество на тържествата: той надминава всички други празници, както слънцето надминава звездите и това е така не само за човешките или земни празници, а също и за тези, принадлежащи на Христос и празнувани от Христос\".", "date": "2018.04.06", "title": "Христос слиза в ада като победител"}
