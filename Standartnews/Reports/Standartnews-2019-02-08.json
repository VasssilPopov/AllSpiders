{"url": "https://standartnews.com/balgariya-obshtestvo/prodavat-falshivi-diplomi-sreshchu-bitkoyni-384521.html", "text": "Българи са пробвали да си купят фалшиви дипломи от нелегални университети в чужбина, за които са плащали с биткойни, съобщи за \"Стандарт\" Ваня Грашкина, директор на Националния център за информация и документация към Министерството на образованието. Това е институцията, която отговаря за документите за завършено висше образование зад граница. Проверяващите на няколко пъти са се натъквали на дипломи менте. Те били издадени от нелегални \"вузове\", позиционирани в ЮАР и САЩ. Реално такива учебни заведения не съществуват, но са схема, чрез която измамници предлагат услугите си по цял свят. Те искали заплащането да е в биткойни, даже казвали на желаещите да се възползват откъде да изкопаят виртуалните пари. Така \"студентите\" изкарвали образованието си за 3 месеца, а после се опитвали да си легализират документите. ", "date": "2019.02.07", "title": "ВЪВ В. \"СТАНДАРТ\": Фалшиви дипломи  срещу биткойни"}
{"url": "https://standartnews.com/regionalni/romi-kradat-pernati-ot-zoopark-384520.html", "text": "Служителите от зоопарка в Благоевград се оплакват от зачестили набези на роми. Крадат кокошки, откъртили са и част от мрежата на клетката на лъва. С грабежите не можели да се справят нито ветеринарите и гледачите в зоологическата градина, нито полицията. Поредната дръзка кражба се случила само преди дни. От зоопарка изчезнали две пернати животни, информира БНТ. Живеещите наблизо до зоопарка хора често ставали свидетели на посегателствата на неканените посетители. Заподозрени за набезите в зоопарка са живеещите в съседство роми, които обаче отричат. \r\nСред откраднатото имущество е и част от оградата на зоопарка. Според охранителите кражбите ще намалеят само, ако се постави видеонаблюдение. \r\nОт община Благоевград обещаха да вземат мерки.", "date": "2019.02.07", "title": "Роми крадат пернати от зоопарк"}
{"url": "https://standartnews.com/kultura/za-kde-sa-se-zaptili-mechkite-384496.html", "text": "Издание № 69 на Берлинале, което ще продължи до 17 февруари, отбелязва края на една ера. То за последен път се организира от 70-годишния Дитер Кослик, който за 18 години превърна най-големия кинофестивал в Европа в модерна, силно централизирана структура и постави отпечатъка на своя личен вкус върху почти всеки сегмент. Не че този вкус е непременно лош, но може би просто вече е поомръзнал на хората. Берлинале и наградите му \"Златна мечка\" имат нужда от силна нова енергия и вероятно затова ръководството вече е поделено между програмния директор Карло Катриан, отговорен за филмите и творческия облик, и мениджъра Мариете Рийзенбек, която ще управлява годишния  бюджет от 25 милиона евро 47-годишният италианец е кинокритик и от 2012-а ръководеше фестивала в Локарно - във времето, когато два български филма спечелиха  там главните награди – „Безбог“ (2016) на Ралица Петрова и „3/4“ (2017) на Илиян Метев.  \r\nКослик не крие разочарованието си от непродължаването на договора му, предизвикано от подписка на филмови дейци до министърката на културата в Германия. „Какво значат 50 подписа на хора, някои от които са далечни на киното, срещу 350 000, които всяка година си купуват билети за филми на фестивала?“, казва той. В своето прощално издание като директор Кослик ще се опита да затвърди имиджа на Берлинале като най-посещаваното и най-разнообразно като асортимент филмово събитие в света.   \r\nЕстествено, център на тежестта е  конкурсната програма. През последните години Берлин позагуби престижа си на силен конкурент на Кан и Венеция за най-стойностните заглавия в световното кино и едва ли точно прощалната селекция на Кослик ще промени това усещане. Все пак в нея има интригуващи заглавия, а нищо чудно сред по-малко известните да „изскочи“ и скрит фаворит. Прави впечатление силното присъствие на жени-режисьори (7) от общо 17 филма, което е над средния процент на повечето фестивали. След Изабела Роселини, Тилда Суинтън и Мерил Стрийп сега шеф на журито е Жулиет Бинош. Поредица други събития - не толкова предизвикателни като миналогодишната #MeToo кампания, но практически фокусирани - търсят пътища и средства за гарантиране на равноправна изява на жените във всички творчески и производствени аспекти на киното. Конкурсната програма изцяло е концентрирана върху северното полукълбо – в нея няма нито един филм от Африка, Южна Америка или Австралия. Но липсват и САЩ - незапомнено събитие в историята на фестивала. То със сигурност ще предизвика противоречиви коментари. Затова пък европейското кино доминира тотално – 13 филма са на режисьори от стария континент. Сред тях има по един от Турция и Израел в солидни европейски копродукции, но затова пък нито един на автор от Великобритания или Русия. Сред останалите: три са на китайски режисьори, а един на канадски. Разбира се, в извънконкурсните секции има продукции от десетки други държави и всички континенти, но географският диапазон на официалното състезание никога не е бил толкова евразийски стеснен. \r\nКато акцент се очертават филмите, които проблематизират съдбите на жените и децата в съвременния свят. Един от най-типичните примери е „Има Господ, името ѝ е Петруна“ на македонската режисьорка Теона Митевска – за жена, която хваща кръста в ледените води на Богоявление и с това си навлича гнева  на местната общност. Каталунската режисьорка Исабел Койшет представя с „Елиза и Марсела“ историята на  първия официален лесбийски брак в Испания сключен в началото на ХХ век. Френският „Божията благодат“ на Франсоа Озон („Осем жени“, „Басейнът“, „Франц“) разкрива сексуалното насилие над деца от високопоставени католически свещеници, а италианският „Пирани“ е за  група тийнейджъри, превърнати в бойци на мафията. Тук са и трима предишни носители на „Златната мечка“ - криминалната драма „Златната ръкавица“ на турския германец Фатих Акин,  екзистенциалната студия „Яйце“ на китайския режисьор Уан Куан'ан и „Една секунда“ на Джан Имоу, спечелил Берлинале през 1988-а с „Червено сорго“.  Сред най-известните имена в конкурса е и Агнешка Холанд с „Мистър Джоунс“ – историята на уелски фотограф, който разкрива за света трагедията на глада в Украйна през първите години от властта на Сталин.     \r\nИзвън конкурса на Берлинале е  пълно с интригуващи документални ленти. Сред тях се откроява „Невероятна благодат“ за историческия госпъл концерт на Арета Франклин от 1972-а, като заснетият материал е чакал 45 години, за бъде съживен в това истинско филмово преживяване. Уникален архивен материал предлага и „Уотъргейт или как успяхме да спрем един президент извън контрол“ за прочутия скандал, довел до оставката на Никсън. Между многобройните документални портрети са автобиографичният „Варда на Аниес“  на най-известната представителка на френската Нова вълна Аниес Варда и „Петер Линдберг – женски истории“ за фотографа, направил кариера с прочутите си снимки на модели и актриси. Вицепрезидентът на САЩ Дик Чейни е герой на игралния „Вице“ вече с осем номинации за „Оскар“. С голямо нетърпение се очаква и мащабната тричасова продукция „Брехт“, посветена на един от най-обсъжданите германски литературни творци на ХХ век. \r\nБерлинале по традиция е от важните врати към света за българското кино. Напоследък обаче там се представяме с филми, които или не са родно производство, или  нямат нищо общо с нашата действителност Тази тенденция  продължава и с три нови продукции от паралелните програми, дело на български автори. Най-престижна изглежда документалната драма за психическите травми на финландска тийнейджърка  „Тайният живот на Вера“, копродукция на Финландия, Дания и България със солидното творческо участие на режисьора Тонислав Христов, сценариста Любомир Цветков, оператора Александър Станишев и композитора Петър Дундаков. В авторитетната програма за дебюти „Перспективи на немското кино 2019“ са селектирани два филма на български студентки в берлински филмови училища: игралният \"Трийсет“ на родената в София Симона Костова и документалният „Гьола“ на Християна Райкова от Варна. Докато първият разказва за парти нощ в Берлин, то вторият дискутира „забележителност“ със спорна слава от родния град на авторката - полулегалният басейн с минерална вода на Офицерския плаж, известен като \"Гьола\". Във фестивалната прес информация пише: \"Хората седят в горещата вода, облегнати на стените на басейна и философстват за живота. Тук се сблъскват лични и политически възгледи, които разказват за обществените промени и застоя в един от краищата на Европа.\" Може би отдалече картината на българско общество наистина се вижда по-ясно. Това подсказа и Божина Панайотова с „Червено, твърде червено“, който имаше премиера на миналогодишното Берлинале и се превърна в най-интересното събитие в българското документално кино напоследък.  ", "date": "2019.02.07", "title": "За къде са се запътили мечките"}
{"url": "https://standartnews.com/sport/tsitsipas-zapochna-s-pobeda-v-sofiya-384531.html", "text": "Стефанос Циципас се класира трудно за четвъртфиналите на турнира по тенис Sofia Open ATP 250. Гъркът, който е под №2 в схемата надви със 7:6(5), 6:4 Ян-Ленард Щруф (Гер). Двубоят на централния корт в \"Арена Армеец\" продължи 90 минути. За Циципас това бе първи мач след достигането до полуфиналите на Откритото първенство на Австралия в края на миналия месец, но гръцкият талант не показа да е изгубил форма оттогава. Двубоят бе много равностоен и за целия мач имаше само един пробив, който дойде в петия гейм на втория сет. През останалото време двата играчи неизменно печелеха подаванията си. В тайбрека на първия сет Циципас поведе бързо с 3:0 точки, допусна изравняване до 4:4, но след това направи нов минипробив за 6:4, за да спечели откриващата част със 7:5. \r\nВ края на втория сет Циципас пропусна един мачбол на свой сервис, след това трябваше да спасява и точка за пробив, но в крайна сметка удържа подаването си и се класира сред най-добрите осем на турнира. Негов съперник на четвъртфиналите ще бъде французинът Гаел Монфис, който по-рано през деня победи в два сета Михаил Кукушкин от Казахстан. Срещата между Циципас и Монфис ще бъде последна на  централния корт в петък. \r\n\"За първи път играя така, все едно съм у дома. Искам да поздравя хората, които ме подкрепяха през целия мач. Чувствах се уверен и се надявам, че ще продължа да показвам добра игра на публиката. Ян-Ленард Щруф показа много добра игра, но имах късмет в някои разигравания и това доста ми помогна да спечеля\", каза след мача Циципас. Преди това Матео Беретини поднесе най-голямата изненада от началото на Sofia Open 2019. 22-годишният италианец победи във втория кръг водача в схемата Карен Хачанов с 6:7 (6), 6:3, 6:4 след повече от два часа игра на централния корт в „Арена Армеец“.  На четвъртфиналите в петък италианецът Фернандо Вердаско (Испания), който победи Мариус Копил (Румъния) с 6:2, 4:6, 6:1.  ", "date": "2019.02.07", "title": "Циципас започна с победа в София"}
{"url": "https://standartnews.com/mneniya/novite-tekhnologii-v-minniya-bransh-sa-garantsiya-sreshchu-kriza-384487.html", "text": "\r\n-------------------------------- - Не. Той е от предишни колективни договори на работодателите със синдикалните организации КНСБ и КТ „Подкрепа“. Продължава се тази добра традиция и вече има едно значително увеличение на заплатата. Защото при по-висока основа от 560 лева, със запазване на коефициента на повишение, вече заплатата стига до едно ниво, което ще осигурява по-добър живот за повечето работници за в бранша. Инвестициите в образованието, които правим с дуалното си обучение и подкрепата на служители, повишаващи квалификацията си, води и до по-добро качество на работната ръка. Така можем по-ефективно да прилагаме новите техники и технологии в минно-добивната индустрия, което подобрява ефективността ни и създава условия за устойчиво развитие. - Средна брутна заплата в „Асарел-Медет“ е около три пъти по-висока от средната брутна работна заплата за страната и е най-високата в бранша. - Основното условие, което трябва да се спазва при такива мениджърски решения, е ръстът на работната заплата да не изпреварва ръста на производителността на едно лице от персонала. В „Асарел-Медет“ има разработена ефективна бонусна система, която е обвързана с ключови показатели на производителността. С множеството инвестиции, които правим за иновативни технологии и технологии за автоматизирано управление на производството, ние постигаме точно тази цел.  - Проблеми има навсякъде, в минното производство те са свързани най-вече с ниските нива на цените на металите на борсите. Това беше предизвикателство не само за „Асарел-Медет“, но и за целия минен бранш. Финансовите ни резултати са доста добри. И то следствие на решението ни, че в предходни периоди в нашата компания са правени множество инвестиции за подобряване ефективността на труда, за намаляване разходите за производство. И благодарение на тях, макар и при срив на цените на металите на световните борси, ние сега стоим устойчиво. „Асарел-Медет“ е постоянно учеща се организация. Продължаваме да разчитаме много на инвестициите за подобрение на производството, да прилагаме най-новите техники и технологии, за да нямаме проблеми и в следващи периоди. Разчитаме, че в следващите 20-30 години, на базата на това, което правим сега, на политиките, които сме приели и приемаме, ще създадем условия за устойчиво производство не само в „Асарел-Медет“, но и в целия минен бранш. За да може да дадем своя принос за националната икономика и България да върви напред. - Да, говори се за рецесия, както и за спад  на цените на металите. Но до голяма степен тези коментари са спекулативни. Един мениджмънт, който прилага най-новите техники и технологии във всяка индустрия, гарантира устойчиво състояние. Това се е доказало не само в „Асарел-Медет“. Чухте и изказването на проф. Николай Вълканов /б. ред. председател на Минно-геоложката камара и председател на Съвета на директорите на Минстрой холдинг/, и на други мениджъри от водещи минни компании - новите технологии са лекарството срещу криза, път към успеха и към устойчивото бъдещо развитие.  ", "date": "2019.02.07", "title": "Новите технологии са гаранция срещу криза"}
{"url": "https://www.standartnews.com/sport/bayern-prodlzhi-za-kupata-sled-prodlzheniya-384447.html", "text": "Байерн продължи в четвъртфиналите за Купата на Германия, след победа над Херта с 3:2 след продължения на стадион \"Олимпиащадион\" в Берлин. Домакините поведоха в 3-ата минута чрез Максимилиан Мителщедт. Серж Гнабри обаче обърна до 2:1 с красиви голове (7 и 49). Въпреки по-добрата си игра Байрен позволи на Херта да изравни чрез Дейви Зелке (67). Двубоят влезе в продължения. В тях Байерн стигна до победата с попадение в 98-ата минута на Кингсли Коман. Жребият за четвъртфиналите ще бъде теглен в неделя. \r\n ", "date": "2019.02.07", "title": "Байерн продължи за купата след продължения"}
{"url": "https://www.standartnews.com/sport/tsitsipas-zapochna-s-pobeda-v-sofiya-384531.html", "text": "Стефанос Циципас се класира трудно за четвъртфиналите на турнира по тенис Sofia Open ATP 250. Гъркът, който е под №2 в схемата надви със 7:6(5), 6:4 Ян-Ленард Щруф (Гер). Двубоят на централния корт в \"Арена Армеец\" продължи 90 минути. За Циципас това бе първи мач след достигането до полуфиналите на Откритото първенство на Австралия в края на миналия месец, но гръцкият талант не показа да е изгубил форма оттогава. Двубоят бе много равностоен и за целия мач имаше само един пробив, който дойде в петия гейм на втория сет. През останалото време двата играчи неизменно печелеха подаванията си. В тайбрека на първия сет Циципас поведе бързо с 3:0 точки, допусна изравняване до 4:4, но след това направи нов минипробив за 6:4, за да спечели откриващата част със 7:5. \r\nВ края на втория сет Циципас пропусна един мачбол на свой сервис, след това трябваше да спасява и точка за пробив, но в крайна сметка удържа подаването си и се класира сред най-добрите осем на турнира. Негов съперник на четвъртфиналите ще бъде французинът Гаел Монфис, който по-рано през деня победи в два сета Михаил Кукушкин от Казахстан. Срещата между Циципас и Монфис ще бъде последна на  централния корт в петък. \r\n\"За първи път играя така, все едно съм у дома. Искам да поздравя хората, които ме подкрепяха през целия мач. Чувствах се уверен и се надявам, че ще продължа да показвам добра игра на публиката. Ян-Ленард Щруф показа много добра игра, но имах късмет в някои разигравания и това доста ми помогна да спечеля\", каза след мача Циципас. Преди това Матео Беретини поднесе най-голямата изненада от началото на Sofia Open 2019. 22-годишният италианец победи във втория кръг водача в схемата Карен Хачанов с 6:7 (6), 6:3, 6:4 след повече от два часа игра на централния корт в „Арена Армеец“.  На четвъртфиналите в петък италианецът Фернандо Вердаско (Испания), който победи Мариус Копил (Румъния) с 6:2, 4:6, 6:1.  ", "date": "2019.02.07", "title": "Циципас започна с победа в София"}
{"url": "https://standartnews.com/biznes/zapochna-mezhdunarodnoto-izlozhenie-po-pchelarstvo-v-pleven-384497.html", "text": "В Плевен започна международно изложение по пчеларство с участието на 150 фирми от 22 държави. То ще продължи до 10 февруари. Международното изложение играе важна роля в развитието на бранша. Участие ще вземат пчелари и организации от страната, Европа и Азия с последни новости в областта на пчеларското оборудване и инвентар. \r\nПрез втория ден на изложението участниците в него ще имат възможност да изслушат беседи във връзка с опазването на пчелите от болести, както и да участват в работна среща на пчеларските организации от страната. \r\nВ последния ден на изложението - 10 февруари, ще бъдат наградени най-добрите пчелари. Тогава ще бъде връчено и отличието \"Крило на успеха\" за новаторство в пчеларството, както и награди за най-добрите малки художници, участвали в международния конкурс за детска рисунка, тематично свързана с пчеларството.", "date": "2019.02.07", "title": "Започна международното изложение по пчеларство в Плевен"}
{"url": "https://standartnews.com/biznes/sen-goben-otnovo-e-sred-nay-inovativnite-firmi-384512.html", "text": "За осми пореден път, световната група Saint-Gobain (Сен Гобен) е обявена за една от 100-те най-иновативни компании и институции според класацията на Clarivate Analytics „Топ 100 глобални иноватори” за 2018 година. Тя се основава на четири метрики: общ брой на патентите, предоставените патенти в съотношение със заявените, глобален обхват на портфолиото от патенти и оказаното въздействие, измерено с броя на направените референции. Научноизследователската дейност (R&D) в Saint-Gobain е осъществявана в осем изследователски центъра, подкрепящи различните бизнеси на компанията, както и в многобройни специализирани звена. В нея са въвлечени над 3 700 служители. Общата инвестиция в R&D през 2017 г. е била повече от 440 млн. евро. С близо 900 активни проекта за изследвания и разработки, Saint-Gobain притежава широк набор от иновации, които позволяват на компанията да реализира идеи в приблизително 400 нови продукта всяка година, което затвърждава водещата ѝ позиция на пазарите, на които оперира. От стъпването на Saint-Gobain в България, Групата стартира сътрудничеството си с българските университети за участие на техните експертите в различни проекти на компанията. Те са в сферата на развойната дейност и инвестиции в образованието на бъдещите инженер-химици. Weber, като част от Saint-Gobain, допринася за иновативните решения и развитието на компанията. Един от най-иновативните проекти, разработени от Weber и първи в света, според предназначението си, е 3D принтираният мост в Холандия. Дизайнът и изработката му са дело на холандското подразделение на фирмата, а съоръжението се използва ежедневно от стотици велосипедисти в околностите на град Айндховен. Мостът е дълъг 8 метра и широк 3 метра, и се състои от 800 пласта бетон, излети от специално създаден за целта 3D принтер. Създателите му смятат, че той ще бъде използван активно в следващите поне 30 години. Освен на иновациите, Saint-Gobain обръща особено внимание на развитието на своите служители, които са един от факторите за успешната ѝ дейност. Като доказателство за това, за четвърта поредна година, Групата е обявена за „Най-добър работодател в света“. Тя е сред 14-те компании, получили този престижен сертификат от Top Employers Institute. Отличието е връчено за вниманието, което Saint-Gobain обръща в дейности по интеграцията на нови служители, съществуващите програми за професионално развитие и управлението на кариерата, вътрешната мобилност и планираната последователност в човешките ресурси. Ежегодното международно изследване и последващото го сертифициране на най-добрите работодатели става след извършването на сериозен одит на близо 600 практики и показатели за отлични работни условия.", "date": "2019.02.07", "title": "Сен Гобен отново е сред най-иновативните фирми"}
{"url": "https://www.standartnews.com/sport/manchestr-siti-povede-vv-visshata-liga-384451.html", "text": "Манчестър Сити победи като гост Евертън с 2:0 и поведе във Висшата лига на Англия. Небесносините имат равен брой точки - 62 с досегашния лидер Ливърпул, но са с по-добра голова разлика и мач повече. Головете за победата на Сити над Евертън вкараха Лапорте (45) и Хесус (90).", "date": "2019.02.07", "title": "Манчестър Сити поведе във Висшата лига"}
{"url": "https://standartnews.com/regionalni/yambolskite-magistrati-si-napravikha-otvod-po-deloto-sreshchu-zalichavane-384509.html", "text": "Всички съдии от Административния съд в Ямбол са си направили отвод по делото на стопаните от Болярово, които отказаха да допуснат ветеринари да умъртвят животните им, съобщи днес БНР.  \r\n След отвода на магистратите делото ще бъде прекратено и изпратено във Върховния административен съд за определяне на друг съд, който да го разгледа, се посочва в определението. \r\n Делото на двамата стопани Ана Петрова и Тодор Тодоров е срещу заповедта на директора на областната дирекция по безопасност на храните за заличаване на фермата като животновъден обект, заради положителни проби на заболяването чума по дребните преживни животни. Фермата беше заличена по документи, но и в момента стадото е живо и здраво, наброявало над 270 овце. Животните, дали положителни проби за чума миналата година, също били здрави и вече имат агънца. \r\n Фото - БНР \r\n ", "date": "2019.02.07", "title": "Ямболските магистрати си направиха отвод по делото срещу заличаване"}
{"url": "https://www.standartnews.com/sport/podarikha-chanove-na-top-alpiytsite-ni-v-bansko-384486.html", "text": "Малките скиори на \"Юлен\", ски клуб \"Банско\" и СК \"Добринище\" посрещнаха днес на Бъндеришка поляна водещите ни алпийци Алберт Попов, Камен Златков и Йоан Тодоров. След тренировката на националите на писта \"Томба\" младите таланти имаха възможност да се снимат с топ скиорите ни и да взематг автографи от тях. Попов, Златков и Тодоров получиха подарък по един автентичен чан, за да са здрави като желязо и да карат по пистите толкова ритмично като неговия звук. Лично директорът на ски училище \"Юлен\" и спортен директор на СК \"Юлен\" Георги Главчев връчи чановете на скиорите.", "date": "2019.02.07", "title": "Подариха чанове на топ алпийците ни в Банско"}
{"url": "https://standartnews.com/regionalni/starozagortsi-shche-ptuvat-bez-vinetki-do-trakiyskiya-universitet-384508.html", "text": "Без винетки ще се пътува до Тракийския университет и новия гробищен парк в Стара Загора. Това съобщи днес директорът на областното пътно управление в Стара Загора Илия Златев. От утре входно-изходните табели на Стара Загора в посока с.Богомилово щели да бъдат преместени до Т-образното кръстовище непосредствено преди село Богомилово, с цел да се избегне плащането на винетки до Тракийския университет и новия гробищен парк. Тази промяна щяла да стане факт с подписване на споразумение между община Стара Загора и Агенция „Пътна Инфраструктура“. Шефът на Пътното припомни, че след преместването на табелите, се променя и ограничението на скоростта за движение в този участък.  А поддръжката на участъка от този вече общински път ще бъде за сметка на община Стара Загора. \r\n Кметът на Стара Загора Живко Тодоров допълни, че за пътуване до източния кв. \"Зора\" не се изисква винетка, но необходима платена пътна такса  за околовръстния път Казанлък – кв. \"Зора\". \r\n ", "date": "2019.02.07", "title": "Старозагорци ще пътуват без винетки до Тракийския университет"}
{"url": "https://standartnews.com/regionalni/vzobnoven-e-remontt-po-graf-ignatiev-384513.html", "text": "Заместник-кметът на Столична община Дончо Барбалов проведе оперативка с техническия ръководител на  ремонтните дейности на ул. „Граф Игнатиев“ и строителния надзор на обекта. Представителите на надзорната фирма докладваха, че със затопляне на времето строителните работи по ул. „Граф Игнатиев“ са възобновени.  Строителството беше спряно за 48 дни - от 19 декември 2018 г. до 5 февруари 2019 г. поради лоши климатични условия.  Изпълнителят на обекта „Джи пи груп“ е поискал от началото на строителните дейности да бъдат признати като неработни още 50 дни заради неблагоприятни метеорологични условия – дъждове през пролетта и лятото. Надзорната фирма информира, че признава 31 дни от заявените, като за тях е предоставен протокол от Националния институт по метеорология и хидрология. Представителят на изпълнителя информира, че от обектите, включени в Зона 2, до момента е изпълнена ул. „Солунска“. Изцяло са подменени подземните комуникации по ул. „Граф Игнатиев“, завършени са релсовия път и уличното осветление и са положени 50% от настилките по ул. „Граф Игнатиев“ извън трасето на релсовия път. С възстановяването на строително-монтажните дейности започва работа по площадите „Гарибалди“, „Славейков“ и „Св. Седмочисленици“, както и по  ул. “Граф Игнатиев“ в участъка между бул. „Васил Левски“ и „Евлоги и Христо Георгиеви“. Продължава монтажът на разграничителите на трамвайното трасе и перголите на пл. „Славейков“.  Отстраняват се и установени от надзора и възложителя забележки. От 12 февруари се предвижда да започне полагане на настилки по ул. „Цар Шишман“ в участъка между ул. „Граф Игнатиев“ и ул. „Ген. Паренсов“, където беше поставена временна асфалтова настилка. По време на ремонта ще бъдат направени нови тротоари, като ширината на този от страната на сградите ще бъде увеличена, обновяват се настилката на улицата, осветлението и озеленяването. Временно ще бъдат поставени ограждения, а работата ще се изпълнява поетапно, за да е максимално облекчен достъпът на пешеходци. В момента се извършват съгласувателни процедури със „Софийска вода“ АД и Министерство на културата за поставяне на подземни контейнери, като всички контейнери, които могат да бъдат заустени в канализацията, ще бъдат изпълнени.", "date": "2019.02.07", "title": "Възобновен е ремонтът по „Граф Игнатиев“"}
{"url": "https://standartnews.com/biznes/obszhdat-vvezhdaneto-na-novite-kasovi-aparati-384491.html", "text": "Националната агенция за приходите, работодателските и браншови организации, финансово-счетоводната общност и членовете на Консултативния съвет към НАП ще оценят съвместно мащаба на необходимите промени, произтичащи от Наредба Н-18, съобщават от НАП. Предстои през идната седмица да бъдат идентифицирани производителите на софтуер за управление на продажбите, клиентите на този софтуер и спецификите на техния бизнес, както и необходимото време за смяна на фискалните устройства, адаптирането на компютърните системи и обучение на персонала. По данни на приходната агенция към момента около 20 000 касови апарата и фискални принтера подават данни според новите изисквания. Наредба Н-18 задължава всички регистрирани по ДДС лица до 31 март да приведат в съответствие касовите си апарати и софтуерите за управление на продажбите с новите правила, целящи да намалят възможностите за укриване на обороти. НАП отчита, че, към края на 2018 г. регистрираните по ДДС фирми са използвали 185 000 касови апарата и 40 000 фискални принтера. Поради липсата на законови изисквания досега, няма данни за броя на производителите и дистрибуторите на софтуер за управление на продажбите, нито за броя клиенти, които го ползват. Тази информация ще бъде събрана и анализирана в идните дни, пише в съобщението.", "date": "2019.02.07", "title": "Обсъждат въвеждането на новите касови апарати"}
{"url": "https://standartnews.com/biznes/v-15-kitayski-grada-shche-se-davat-vizi-za-blgariya-384514.html", "text": "Български визи ще може съвсем скоро да се получават в 15 китайски града, обяви вицепремиерът и министър на външните работи Екатерина Захариева по време на среща с председателя на Българо-китайската търговско-промишлена палата (БКТПП) Лъчезар Динев. В момента визи за България се получават само в столицата Пекин и в Шанхай. Това съобщиха от пресцентъра на МВнР. „Културната дипломация, туризмът и особено образованието са сред дейностите, чието развитие е основен приоритет на министерството ни“, подчерта министър Захариева и допълни, че предприетите от министерството усилия ще допринесат значително за опознаването на страната ни от китайски туристи, студенти и бизнесмени. Градовете, в които ще бъде възможно занапред да се получават български визи, са Гуанджоу, Дзинан, Кунмин, Нандзин, Пекин, Сиан, Ухан, Фуджоу, Ханджоу, Чанша, Чунцин, Чънду, Шанхай, Шънджън и Шънян. Екатерина Захариева подчерта също значението на това България и партньори като БКТПП да работят за повишаване на видимостта в Китай на българското висше образование. „Образованието е сред основните двигатели на двустранните отношения – подчерта министърът. – България все още извлича дивиденти от факта, че стотици чуждестранни студенти, получили образование тук, са на ключови позиции в държавната администрация и бизнеса в своите страни.“ Събеседниците обсъдиха също предизвикателствата и възможностите пред бизнеса в двете страни. „Уверявам ви, че на двустранно ниво ние обсъждаме темата на всички нива на разговори, а заедно с партньорите си в ЕС говорим с Китай в един глас, като диалогът е на сериозен етап“, подчерта министър Захариева.", "date": "2019.02.07", "title": "В 15 китайски града ще се дават визи за България"}
{"url": "https://www.standartnews.com/sport/v-standart-deo-meri-sili-s-todor-enev-384503.html", "text": "Усмихнатият водещ на СПОРТ ТОТО – Део се срещна с републиканския шампион Тодор Енев и заедно премериха сили на тенис корта. Део честно си призна, че това е първото му тенис предизвикателство и от всички изпробвани спортове до момента - тук е усетил най-силно мускулно натоварване. Първоначално водещият получи напътствия за изпълнението на двата основни удара в тениса – форхенд и бекхенд, след което изпита своите умения в спорта. Въпреки че улавянето на топките с тенис ракета го затрудни, водещият все пак демонстрира ловкост и бързина. Тодор Енев от своя страна насърчи Део в тренировката и го поздрави, че концентрацията и рефлексите му са на много добро ниво. Мачът завърши с приятелско ръкостискане и разговор за очакванията за българските тенис състезатели през настоящата година. \r\nСпортната среща на Део и Тодор Енев е част от мащабната кампания на Български спортен тотализатор „Предизвикай себе си! Заедно за българския спорт“, чиято цел е да събере хората със спорта.  \r\nИдеята на социално ангажираната инициатива е да помогне на българите да открият активния начин на живот и да изберат онзи спорт, който ще ги накара да се чувстват най-добре. По време на кампанията водещите на СПОРТ ТОТО – Део и Марина посещават различни спортни федерации и клубове, където с помощта на професионални треньори и състезатели разкриват тънкостите на възможно най-много спортове. ", "date": "2019.02.07", "title": "В СТАНДАРТ: Део мери сили с Тодор Енев"}
{"url": "https://www.standartnews.com/sport/pavel-kolev-vsichki-iskat-bozhinov-384501.html", "text": "Изпълнителният директор на Левски Павел Колев говори на стадион „Георги Аспарухов” след подписването на договора с Валери Божинов, който се превърна във второто ново зимно попълнение на „Герена” след Мартин Райнов. Колев сподели, че новият старши треньор на тима Георги Дерменджиев лично е настоявал за привличането на нападателя от Ботев Враца. \r\n„Привличането на Валери Божинов бе важен трансфер от гледна точка на това, че Георги Дерменджиев настояваше да има Валери Божинов в състава си. Предишния треньор също го искаше. Трудно е да се намери треньор, който да не иска Божинов в състава си. Много е важно да се каже, че не е имало никакви преговори. Появиха се много спекулации за това как стоят нещата за привличането му. Нашите разговори продължиха 45 секунди. Разбира се, той самият имаше нужда от време, за да изчисти нещата с Ботев Враца, на който клуб трябва да благодарим специално, защото се разбрахме изключително коректно. Не е имало никакви проблеми”, коментира Колев. „В крайна сметка и Валери даде доста на Ботев Враца в последни месеци. Надявам се да има същото представяне и с екипа на Левски. Имаме нужда от такъв футболист. С днешния трансфер сме една крачка по-близо до приключването на зимната селекция. Имаме още работа, надявам се до края на седмицата всичко да е ясно”, сподели още той. Колев не отхвърли спекулациите за трансфер и на Галин Иванов на „Герена”.  „Говорят се много работи. Имаме конкретни планове и разговори, но не искам да влизам в детайли, защото нещата не са изчистени. Надявам се до края на седмицата да е ясно”, каза новият силен човек на стадион „Георги Аспарухов”. \r\nОтносно за първите си дни в Левски като изпълниетлен директор, Колев сподели: „Аз се адаптирах в Левски за 15 минути. Познавам всички тук, както и футболистите. От днес имам и добър приятел в лицето на Валери, защото се познаваме от дълги години. Надявам се това ново начало и за него и за Левски като клуб да бъде успешно и да върнем Левски където му е мястото. Без коментар по темата със собствениците. Каквото трябва да се прави, се прави като процедури. Когато всичко стане официално ще се го разберете\", добави той.", "date": "2019.02.07", "title": "Павел Колев: Всички искат Божинов"}
{"url": "https://www.standartnews.com/sport/lyubo-penev-smenya-el-maestro-na-armiyata-384502.html", "text": "ЦСКА води преговори с Нестор Ел Маестро за прекратяване на договора му. Ако двете страни се разберат, сърбинът от утре няма да е повече треньор на \"червените\". При раздяла мястото му веднага ще бъде заето от Любослав Пенев. Любо е имал вече среща с босовете и е уточнил личните си условия на 100 процента, твърди \"Блиц\". \"Червените\" имат тренировка утре и е много вероятно те да бъдат изведени на терена от легендарния нападател.", "date": "2019.02.07", "title": "Любо Пенев сменя Ел Маестро на \"Армията\""}
{"url": "https://standartnews.com/regionalni/mlad-fizik-pokhvali-sokolova-384489.html", "text": "\r\nМладият физик Цанимир Ангелов похвали областния управител на Перник Ирена Соколова за отличната организация на национален турнир по физика, състоял се в областния център. Той беше предизвикан от изрязано видео от приветствието на пернишкия губернатор към младите любители на физиката, в което Соколова казва, че слънцето би топлило, дори да бъде заобиколено с банани. Извадена от контекста на събитието и цялото изказване на Ирена Соколова, фразата беше подета с подигравателен тон от много медии. \r\nКато непосредствен участник в състезанието Цанимир Ангелов отправи думи на благодарност към Соколова за отличната организация, каквато досега, по думите му,  този турнир не е имал заради осигурените отлични условия, необходима техника, спонсори и не на последно място нейното лично отношение. Наред с това във видеото, публикувано от него в канала за споделяне youtube той компетентно доказва, че Соколова е права. \r\n\"В крайна сметка това, което тя има предвид – ако заменим част от слънцето с батерии, направени от банани, то каква мощност би могла да се постигне. Аз показвам, че мощта е много по-висока и тя всъщност е права”, казва Цанимир. Според него това е задача, която може да се реши даже от ученици, изучаващи физика. Той оправда и допусната от нея езикова грешка, свързана със състава на слънцето, която сама е коригирала. \r\nКато човек, заемал и заемащ високи политически позиции Соколова не беше изненадана от случая. Според нея за съжаление недобронамерени  хейтъри често формират дневния ред на някои медии и никой не е застрахован от подобна ситуация. \r\nСпоред преподавателя Калин Ангелов, посветил повече от 20 години на точната наука, откъсът от състезанието е шега. Но пък в нея има и нещо положително: „За физика да се говори – за процеси на Слънцето, е нещо изключително рядко”, убеден е физикът. \"След този случай Ирена Соколова ми се издигна в очите. Защото тя направи за физиците нещо, което не беше правено от десетилетия в Перник. Присъстващите на форума възприехме много положително речта й за слънцето и бананите, защото я разбрахме\", коментира пред сайта zapernik.com и учителят по физика от ПМГ Перник Юлиана Ангелова. Участници във форума коментираха, че за първи път виждат учени да защитават политик. И то заради справедливостта. Както и, че дори незаинтересованите разбраха, че Ирена Соколова е организирала форум-състезание за физиката в Перник, което не е правено десетилетия наред.", "date": "2019.02.07", "title": "Млад физик похвали Соколова"}
{"url": "https://standartnews.com/regionalni/dobrovoltsi-ot-krdzhaliysko-s-nagradi-v-natsionalen-konkurs-384516.html", "text": "Грамота и купа получи днес доброволецът от формированието „Черноочене-2016“ Нурай Хасан  на официалната церемония по награждаването в националния конкурс „Пожарникар на годината-2018“, която се състоя в Централния военен клуб в София. \r\nС грамота и плакет от Националната асоциация на доброволците в България беше отличен ардинският доброволец Юлиян Банков. Двамата получиха отличията си от зам.-главният секретар на МВР главен комисар Георги Арабаджиев. Доброволецът Нурай Хасан от Черноочене зае престижното второ място в категория „Отличени“ за спасяване на жена, попаднала в критична за живота ѝ ситуация, а колегата му Юлиан Банков е излъчен за „Личност на 2018“ за активната му дейност в ардинското доброволно формирование. \r\nНа церемонията по награждаването присъстваха също зам.-областният управител на област Кърджали Севда Камбурова и началникът на РД ПБЗН комисар Сергей Заимов.  ", "date": "2019.02.07", "title": "Доброволци от Кърджалийско с награди в национален конкурс"}
{"url": "https://www.standartnews.com/sport/bobi-mikhaylov-aut-ot-izplkoma-na-uefa-384500.html", "text": "Президентът на Българския футболен съюз Борислав Михайлов не успя да запази мястото си в Изпълнителния комитет на УЕФА. Бившият вратар събра 22 гласа по време на провелия се в Рим (Италия) 43-ти конгрес на Европейската футболна централа, а това бе недостатъчно, за да вземе ръководителят на БФС една от осемте квоти. Един от българските герои от САЩ 94‘ остана предпоследен според вота. \r\nНовият изпълнителен орган на УЕФА вече се състои от 8 членове, а не както бе досега 14. Единствената женска квота зае представителката на Франция Флоранс Хардуин. Президентът на БФС бе част от структурите на УЕФА още от времето на Мишел Платини. След последния Конгрес обаче, Михайлов не успя да запази мястото си. Междувременно по-рано без никаква интрига Александър Чеферин взе нов мандат. Той бе единствен кандидат за президентския пост на УЕФА. \r\nЕто и новият Изпълком на УЕФА: Флоранс Хардуин (Франция) Шандор Шчани (Унгария), Арман Дука (Албания), Фернандо Гомеш (Португалия), Йеспер Кристенсен Мьолер (Дания), Андрий Павелко (Украйна), Давор Шукер (Хърватия) и Луис Рубиалес (Испания).", "date": "2019.02.07", "title": "Боби Михайлов аут от Изпълкома на УЕФА"}
{"url": "https://www.standartnews.com/sport/donski-i-lazarov-izlizat-na-korta-na-8-i-fevruari-384527.html", "text": "Българите Александър Лазаров и Александър Донски ще изиграят четвъртфиналния си двубой на двойки от Sofia Open 2019 в петък (8 \r\nфевруари) следобед. Срещата им с поставените под №3 в схемата Рохан Бопана и Дивиж Шаран (Индия) е трета в програмата на дневната сесия за централния корт. Мачовете започват в 12 часа с четвъртфинала на сингъл Роберто Баутиста Агут - Мартон Фучович. Вторият мач от програмата е Фернандо Вердаско - Матео Беретини. След края му на централния корт излизат Лазаров и Донски за сблъсъка си с Бопана и Шаран. Не преди 18.00 часа в петък ще е сблъсъкът между Мартин Клижан и Данийл Медведев. \r\nВ последния мач в петък вечер се задава възможност за изключителен сблъсък между Стефанос Циципас и Гаел Монфис, ако по-късно днес те се справят със съпротивата на Ян-Ленард Щруф и Михаил Кукушкин.", "date": "2019.02.07", "title": "Донски и Лазаров излизат на корта на 8-и февруари"}
{"url": "https://standartnews.com/regionalni/remontirat-sled-35-godini-khaskovskata-khemodializa-384498.html", "text": "Мащабен ремонт тече в отделението по хемодиализа на болницата в Хасково, съобщава БГНЕС. Отделението съществува от 1984 г. и от тогава ремонт не е извършван. Правени са само малки частични подобрения. \r\nЗдравното заведение е получило 230 000 лева по програма на Министерството на здравеопазването за подобряване на работата на хемодиализите в страната. Персоналът и пациентите ще се радват на по-добри условия през лятото, когато ще приключи ремонтът, заяви директорът на МБАЛ-Хасково д-р Георги Гелов. \r\nВ момента 4 поста обслужват хронично болните пациенти, а след реконструкцията те ще станат 18. \r\nСредномесечно през хасковската хемодиализа преминават около 65 хронично болни.  ", "date": "2019.02.07", "title": "Ремонтират след 35 години хасковската хемодиализа"}
{"url": "https://www.standartnews.com/sport/levski-napravi-00-pri-debyuta-na-raynov-384526.html", "text": "Левски и Уфа (Русия) завършиха 0:0 в извънредна футболна контрола на лагера в Кипър. Старши треньорът Георги Дерменджиев пожела организирането на спаринга извън първоначалната програма, за да даде възможност на юношите и на футболистите, които са играли по-малко в проверките през зимната подготовка досега, да натрупат игрови минути. Новото попълнение Мартин Райнов направи дебют, като започна като титуляр и игра през първото полувреме. Играта до почивката беше равностойна, като младокът Мартин Д. Петков пропусна най-доброто положение за \"сините\" след пробив и подаване на Станислав Костов. След почивката руснаците владееха повече топка и пропуснаха 2-3 добри положения, а от Левски единствено Станислав Иванов се отчете с опасен удар, но вратарят на съперника спаси.  \r\nНалагане за титуляри през пролетта ще излязат утре срещу елитния сръбски Чукарички в последната контрола на \"сините\" в Кипър.  \r\nЛевски игра в състав: Николай Кръстев (65-Петър Иванов), Ивайло Найденов, Деян Иванов, Томислав Папазов, Луи Нганиони, Антони Белмонт, Мартин Райнов (46-Илия Юруков), Мартин Д. Петков, Жерсон Кабрал (46-Станислав Иванов), Богдан Вашчук (78-Мартин П. Петков), Станислав Костов (46-Сержиу Буш) ", "date": "2019.02.07", "title": "Левски направи 0:0 при дебюта на Райнов"}
{"url": "https://standartnews.com/regionalni/grad-levski-specheli-konkursa-nay-zelena-obshchina-384481.html", "text": "Община Левски е победител в  тазгодишното издание на конкурса на „Екопак България“ АД „Най-зелена община“. Проектът, който получи приза за Най-зелена малка община за 2018 г., предвижда 5000 души от град Левски и село Обнова да бъдат информирани за значението на процеса на разделно събиране на отпадъци за опазването на околната среда. За целта ще се организира „Зелено училище за малки и големи“, което да се посещава от гражданите заедно с техните деца и внуци. \"Баба, дядо, мама, татко и аз\" ще бъдат обучавани по специална методика, за да получат необходимото екологично образование и да станат посланици на зеленото знание. Концепцията е базирана на въздействие върху когнитивните процеси и поведение в семейството. Участниците в конкурса „Най-зелена община“ на „Екопак България“ АД се състезаваха в 3 категории – малка, средна и голяма община. Представените проекти бяха оценявани по критерии като креативност, иновативност, мащабност, добри практики и резултатност. „Щастлива съм, че получаваме приза „Най-зелена община“ за 2018 г. в конкурса на „Екопак България“. С тази награда се увенчават нашите усилия да създадем у гражданите на общината съзнание, че от всички нас зависи опазването на околната среда и повишаването на качеството на живот. Проектът ни е фокусиран върху семейството, най-малката общност, защото вярваме, че примерът е заразителен и се надяваме преминалите през Зеленото училище да предадат зелената идея нататък.“, заяви кметът на  община Левски Любка Александрова. Тя допълни, че ако се мисли превантивно, има по-големи шансове да бъде спечелена в бъдеще битката с отпадъците. “Идеята е наученото да се мултиплицира сред хората, с които обучените общуват, да се предаде шафетата на разумното отношение към отпадъците, които всеки от нас генерира.”, обясни г-жа Александрова. Кампанията в общината ще приключи с всенародна игра \"Сливи за смет\", като на всички участници, предали по 25 кг разделно събрани отпадъци от опаковки, ще бъдат предоставени подаръчни ваучери за храна. „Организираме конкурса „Най-зелена община“ сред общините, партньори на „Екопак България“ АД, за да насърчим активността и иновативността при провеждането на екологични политики на местно ниво. Вдъхновяващо беше за членовете на журито да видят, че проектът на община Левски се базира на научен подход и разчита на емоционалната връзка в общността за разпространение на информацията за ползата от разделно събиране на отпадъци от опаковки.“, каза при връчването на чека за 10 000 лв. Тодор Бургуджиев, изпълнителен директор на „Екопак България“ АД. Конкурсът „Най-зелена община“ се организира за четвърта година. За призовете се състезават общините, с които „Екопак България“ АД има сключени договори за управление на системите за разделно събиране на отпадъци от опаковки. През септември 2019 г. ще стартира новото издание на конкурса „Най-зелена община“. В него могат да кандидатстват всички общини – партньори на „Екопак България“. Условията за участие в конкурса ще бъдат публикувани през септември на сайта:      ", "date": "2019.02.07", "title": "Град  Левски спечели конкурса „Най-зелена община“"}
{"url": "https://standartnews.com/sport/bayern-prodlzhi-za-kupata-sled-prodlzheniya-384447.html", "text": "Байерн продължи в четвъртфиналите за Купата на Германия, след победа над Херта с 3:2 след продължения на стадион \"Олимпиащадион\" в Берлин. Домакините поведоха в 3-ата минута чрез Максимилиан Мителщедт. Серж Гнабри обаче обърна до 2:1 с красиви голове (7 и 49). Въпреки по-добрата си игра Байрен позволи на Херта да изравни чрез Дейви Зелке (67). Двубоят влезе в продължения. В тях Байерн стигна до победата с попадение в 98-ата минута на Кингсли Коман. Жребият за четвъртфиналите ще бъде теглен в неделя. \r\n ", "date": "2019.02.07", "title": "Байерн продължи за купата след продължения"}
{"url": "https://www.standartnews.com/sport/bozhinov-pozira-s-ekipa-na-levski-384504.html", "text": "Новият нападател на Левски Валери Божинов подписа със \"сините\" за 18 месеца. Днес той парафира своя договор в офисите на клуба до 30 юни 2020 година, след което тръгна за Кипър, където трябва да се присъедини към новите си съотборници. Очаква се още утре Божинов да направи неофициален дебют срещу сръбския Чукарички, на който е вкарал няколко гола с екипа на Партизан. Бившият играч на Ювентус, Фиорентина и Манчестър Сити има 20 мача и 8 гола с екипа на \"сините\" през 2014 година.", "date": "2019.02.07", "title": "Божинов позира с екипа на Левски"}
{"url": "https://standartnews.com/sport/manchestr-siti-povede-vv-visshata-liga-384451.html", "text": "Манчестър Сити победи като гост Евертън с 2:0 и поведе във Висшата лига на Англия. Небесносините имат равен брой точки - 62 с досегашния лидер Ливърпул, но са с по-добра голова разлика и мач повече. Головете за победата на Сити над Евертън вкараха Лапорте (45) и Хесус (90).", "date": "2019.02.07", "title": "Манчестър Сити поведе във Висшата лига"}
{"url": "https://standartnews.com/regionalni/5-fatalni-gafa-na-glavniya-arkhitekt-na-blagoevgrad-384517.html", "text": "Поне 5 са причините да бъде уволнен дисциплинарно главният архитект на Благоевград Васил Тимчев. Това стана ясно след пресконференцията на кмета на града Атанас Камбитов. \r\nКонкретният повод е жалба на благоевградчанин, който се усъмнил в законността на строителното разрешение на обект, който се изглаждал непосредствено до новострояща се сграда. След сигнала общинарите направили пълна проверка и се хванали за главата. Защото хем проекта бил калпав, хем преписките били изпуснали всички срокове. Разбира се, архитектът твърдял, че няма никакви нарушения, но думите му били опровергани още с появата на инвеститора на обекта, който вкарал искане в общината за премахване на два етажа от постройката.    \r\nКогато извиках архитекта, за да искам обяснения за незаконните действия, той в 4 изречения каза 4 неистини, удиви се кметът. \r\nПърво, че тази жалба е разгледана от Административен съд и решението е законосъобразно. Оказало се, че това не е вярно, защото съдът разглежда жалбата по допустимост, а не по същество. Второто, е че архитектът не бил запознат с проекта. Трето,е, че РДНСК е разгледала проекта и той отговарял на всички изисквания. Оказало се, че службата изобщо не е известена. \r\nПето, архитектът се оправдал, че не е негова работа да следи за качеството на проектите и дали отговорят на изискванията. Въпреки че  инвестиционният проект и цялата процедура след това се одобрява само от архитекта и зависи единствено и само от него, каза Камбитов. \r\nВ крайна сметка след поредица от административни хватки с болнични и отпуски, кметът на Благоевград успял да уволни дисциплинарно главният архитект. Той пък се закани да си търси правата по съдебен път.  ", "date": "2019.02.07", "title": "5 фатални гафа на главния архитект на Благоевград"}
{"url": "https://www.standartnews.com/sport/krasavitsa-pristigna-za-sofia-open-384529.html", "text": "Посланикът на Sofia Open Рейчъл Стълман пристигна в България. Преди да изгледа на живо решителната фаза на турнира от сериите АТР 250, американката имаше възможност да разгледа София. А докато се наслаждаваше на първите си впечатления от България, тя споделяше с последователите си зад Океана кадри от храм-паметника „Александър Невски“, Народен театър „Иван Вазов“, НДК. Рейчъл се зае веднага и с още по-голямото популяризиране на Sofia Open 2019.             Освен, че е изключително атрактивна, Стълман е и тенис експерт, а на 8 февруари ще проведе практически семинар на тема „Високоинтензивна кондиционна тренировка при 12-годишните състезатели по тенис\". Събитието в петък ще се проведе в две части - практическа и теоретична. Началото е в 9 ч. на тенискортовете на Тенис клуб „Проспорт“ (в двора на НСА, Студентски град), където ще се състои демонстративен урок. След него, от 11 ч., в Заседателната зала (ет. 3, Ректорат на НСА), ще започне лекция на сертифицирания тенис експерт и фитнес специалист. В семинара на Рейчъл Стълман (САЩ) ще участват треньори, състезатели и родители, както и студенти и преподаватели от НСА. Специалистите определят Рейчъл Стълман като следващия голям кондиционен треньор в тениса. Тя е бивш състезател, сертифициран тенис експерт, фитнес специалист и мотивационен спортен коуч. Стълман пристигна в София специално за Sofia Open 2019 и вече се потопи в емоциите в „Арена Армеец\". В момента основната дейност на Рейчъл Стълман е свързана с рубрика за интервюта със световни звезди, каквито прави и по време на Откритото първенство на САЩ. Тя има свой блог, в който образова последователите си чрез познания за тенис, като мотивира хората да спортуват и да следват мечтите си. Посланик е на редица благотворителни каузи, като най-значимата е Superheroes (супергерои).  ", "date": "2019.02.07", "title": "Красавица пристигна за Sofia open"}
{"url": "https://standartnews.com/regionalni/salon-na-vinoto-i-lyubovta-384518.html", "text": "Салон на виното и любовта се открива за трета поредна година тази вечер в Попово.Организатор и домакин е народното читалище “Св. Св Кирил и Методий\". Тематична изложба на портрети на жени, вдъхновение и творчески подтик за художниците, от фонда на Градската художествена галерия в Разград е първата културна проява.Срещи с поети и писатели, тематични вечери, театрални постановки допълни афиша за виното и любовта пред Радио Шумен, Маргарита Недева от читалището. \r\n Сред най-очакваните прояви е конкурсът за домашно вино, мезе и сирена за Трифон Зарезан,който има  вече 10-годишна традиция. Миналата година са участвали 33-ма производители на бяло и червено вино и различни сирена и месни вкусотии.  \r\n Финалът на проявите е на 20 февруари с постановката на Николай Урумов - „Легло за двама“ на Русенския драматичен театър.", "date": "2019.02.07", "title": "Салон на виното и любовта"}
{"url": "https://standartnews.com/svyat/ruska-krasavitsa-poema-turizma-384530.html", "text": "34-годишната Зарина Догузова оглавява Агенцията по туризъм в Москва, предадоха световнте агенции. Красавицата е родена през 1985 година, завършва МГИМО, работи в президенството в дирекцията за връзки с обществеността и отговоря за отдела, който се занимава с най-големите международни събития. \r\nТя наследява поста от Олег Сафонов, който ръководеше туризма 5 години и беше голям фен на българското Черноморие. През септември агенцията мина на подчинение на Министерството на икономическото развитие с ресорен заместник-министър Сергей Галкин. С решението си за назначаване на Догузова, руският премиер Медведев настоя и за по-добра координация между министерсвото и агенцията.  ", "date": "2019.02.07", "title": "Руска красавица поема туризма"}
{"url": "https://standartnews.com/sport/podarikha-chanove-na-top-alpiytsite-ni-v-bansko-384486.html", "text": "Малките скиори на \"Юлен\", ски клуб \"Банско\" и СК \"Добринище\" посрещнаха днес на Бъндеришка поляна водещите ни алпийци Алберт Попов, Камен Златков и Йоан Тодоров. След тренировката на националите на писта \"Томба\" младите таланти имаха възможност да се снимат с топ скиорите ни и да взематг автографи от тях. Попов, Златков и Тодоров получиха подарък по един автентичен чан, за да са здрави като желязо и да карат по пистите толкова ритмично като неговия звук. Лично директорът на ски училище \"Юлен\" и спортен директор на СК \"Юлен\" Георги Главчев връчи чановете на скиорите.", "date": "2019.02.07", "title": "Подариха чанове на топ алпийците ни в Банско"}
{"url": "https://standartnews.com/svyat/veshchitsi-proklekha-vragovete-na-putin-384495.html", "text": "Руската окултна организация \"Империя на най-силните вещици\" проведе специален обред в подкрепа на Русия и лично на президента Владимир Путин, съобщава изданието \"Настоящее время\". Магьосниците на империята са решили, че руския президент, въпреки че получи 77%  от гласовете на последните избори, се нуждае от подкрепата на магическите сили.   Затова на 5 февруари, от всички краища на Москва с таксита и метро пристигнаха няколко десетки жени, практикуващи магия и наричащи себе си вещици. \"Койо слуша и не слуша, който вижда и не вижда, който е бил, е и ще бъде, думите ми няма да се забравят – възвиси се, величие на Русия, проправи пътя на Владимир Путин чрез моето слово\". Това е едно от заклинанията, изречени от тях по време на церемонията. \"Величието на Русия и коронясването на Русия,  която ще съживи и вдигне цялата земя. Наистина! Наистина!\", повтаряли вещиците. По време на ритуала не са използвани портрети на руския президент и други окултни действия - само черни плащове и книги в ръка, отбелязва изданието. Алена Полин, потомствена вещица и основателка на \"Империята на най-силните вещици\" обяснява, че обредът се провежда за благото на Русия, а президентът е най-важният човек в страната. Юлиана Золотницкая е уверена, че \"ние трябва на всяка цена да подкрепяме правителството и на първо място Владимир Владимирович Путин\". \"Обстановката в страната е тежка, ние искаме да подкрепим президента със силите, които владеем\", казва вещицата Ирина. На въпроса защо е тежка обстановката и с кого се бори Путин, тя отговаря: \"С всеки, който го напада. И ние искаме тези зложелатели да замълчат\". Към зложелателите и враговете на руския президент вещиците отправят специално проклятие: \"Който със зло идва при нас, който със зло си отива, който вреди и говори лошо, на векове вечни и безконечни - проклети бъдете, врагове!\"", "date": "2019.02.07", "title": "Вещици проклеха враговете на Путин"}
{"url": "https://standartnews.com/svyat/navodneniya-v-rio-de-zhaneyro-ima-zhertvi-384463.html", "text": "Силни наводнения заляха Рио де Жанейро. Двама души загинаха, след като поройни дъждове, придружени от мощни ветрове, връхлетяха бразилския мегаполис. По информация на местни медии двете жертви са били пометени от свлачища, причинени от проливен дъжд, който започнал късно вечерта. Властите призовават жителите на Рио да останат по домовете си, докато премине бедствието. Синоптиците прогнозират нови дъждове до края на седмицата.", "date": "2019.02.07", "title": "Наводнения в Рио де Жанейро, има жертви"}
{"url": "https://standartnews.com/kultura/krischn-beyl-shampiont-na-dlgi-razstoyaniya-384488.html", "text": "Крисчън Бейл – като истински шампион на дълги разстояния – е в разгара на битката за „Оскар“ за ролята си във „Вице“. Лентата е номинирана в 8 категории на Американската киноакадемия, като чаровният уелсец се бори за приза за най-добър актьор. Бейл вече си осигури златен глобус на тазгодишната церемония.  Той наддава 20 килограма, за да изиграе Дик Чейни. Роден на 30 януари 1974-а, бъдещият киноас започва кариерата още на 8. Тогава той започва да участва в телевизионни реклами. 2 години по-късно през 1984-а Бейл дебютира на театралната сцена рамо до рамо с Роуън Аткинсън в комедията „The Nerd“. На 13 се прочува световно с ролята си в „Империята на слънцето“ от 1988-а на Стивън Спилбърг. Една от най-значимите му роли е в драмата „Боецът“, където играе бивш боскьор наркоман. За нея Бейл печели „Глобус“, „Оксар“ и приза на актьорската гилдия. Въпреки че е участвал в доста известни филм, поредицата, която го праща на върха, е Батман в трилогията на Кристофър Нолан – от 2005-а до 2012-а. В нея Крисчън е главният герой Брус Уейн/Батман, а трите блокбастъра пожънаха невероятен успех, събирайки 2,3 милиарда долара.  Актьорът е бил номиниран по 4 пъти за „Оскар“, награда БАФТА и „Златен глобус“ и 6 пъти за приза на своята гилдия. Има над 100 номинации за всевъзможни отличия, а победите му засега са общо 27. От 2000 година Бейл е женен за бившата моделка Сиби Блажич. Имат 2 деца - Ема на 14 и Джоузеф на 5.", "date": "2019.02.07", "title": "Крисчън Бейл – шампионът на дълги разстояния"}
{"url": "https://standartnews.com/kultura/yordanka-fandkova-aplodira-smartfont-beglets-384483.html", "text": "Йорданка Фандъкова и внукът й се оказаха сред най-въодушевените зрители на „Смартфонът беглец“ в Парадайз. Кметът на София активно се включи в бурните овации след финала на тийнекшъна, режисиран от  Максим Генчев по сценарий на продуцента Златина Филипова.  „Този филм е доказателство, че киното може да се случва и в София, и в България“, коментира Фандъкова.   Лентата, в която две момчета и едно момиче търсят пари за лечението на болен приятел, е снимана край знакови столични локации, сред които е и храмът „Свети Александър Невски“. Симеон Филипов, Матей Генчев и Василена Стоянова се справят отлично с ролите си в историята, която печели най-много от това, че е фокусирана около конкретна интрига, а не се опитва да дискутира всемирните проблеми. Героите попадат в невероятна ситуация, пренесени в миналото - не знаят накъде да поемат, как да продължат и най-вече: как да се върнат. „Но тъкмо тогава става най-забавно и вълнуващо“, споделя Василена. „Всъщност посланието е ясно и категорично: Да бъдем добри, да си помагаме“, призовава Матей. „Понякога най-странното решение на сериозен проблем може да е най-лесно“, твърди философски Симеон.  Когато се връща два века назад, триото юнаци се изправя срещу Вълчан Войвода и поп Мартин, изиграни съответно от лидера на багатурите Горан Гънчев и звездата на киното и театъра Ники Сотиров. После пък историческите персонажи „прескачат“  тук и сега. „Синът ми не отдели очи от екрана“, похвали се след премиерата Евгени Будинов. Сред поклонниците на възраждащото се детско БГ кино бяха още съветникът по културните въпроси в посолството на Русия у нас Алексей Новосьолов, художникът Ставри Калинов, примата на Музикалния театър Деница Шопова, тв киноманът Павел Владимиров... „Смартфонът беглец“, който вече има няколко международни награди, тръгва по кината от 8 февруари, а ден по-рано е и срещата  на тримата изгряващи актьори Матей Генчев, Симеон Филипов и Василена Стоянова с техния фен клуб и с влогърите Симона и Босайде.         ", "date": "2019.02.07", "title": "Йорданка Фандъкова аплодира „Смартфонът беглец“"}
{"url": "https://standartnews.com/sport/bobi-mikhaylov-aut-ot-izplkoma-na-uefa-384500.html", "text": "Президентът на Българския футболен съюз Борислав Михайлов не успя да запази мястото си в Изпълнителния комитет на УЕФА. Бившият вратар събра 22 гласа по време на провелия се в Рим (Италия) 43-ти конгрес на Европейската футболна централа, а това бе недостатъчно, за да вземе ръководителят на БФС една от осемте квоти. Един от българските герои от САЩ 94‘ остана предпоследен според вота. \r\nНовият изпълнителен орган на УЕФА вече се състои от 8 членове, а не както бе досега 14. Единствената женска квота зае представителката на Франция Флоранс Хардуин. Президентът на БФС бе част от структурите на УЕФА още от времето на Мишел Платини. След последния Конгрес обаче, Михайлов не успя да запази мястото си. Междувременно по-рано без никаква интрига Александър Чеферин взе нов мандат. Той бе единствен кандидат за президентския пост на УЕФА. \r\nЕто и новият Изпълком на УЕФА: Флоранс Хардуин (Франция) Шандор Шчани (Унгария), Арман Дука (Албания), Фернандо Гомеш (Португалия), Йеспер Кристенсен Мьолер (Дания), Андрий Павелко (Украйна), Давор Шукер (Хърватия) и Луис Рубиалес (Испания).", "date": "2019.02.07", "title": "Боби Михайлов аут от Изпълкома на УЕФА"}
{"url": "https://standartnews.com/svyat/ozi-ozbrn-priet-v-bolnitsa-sled-uslozhneniya-ot-grip-384454.html", "text": "Метъл легендата Ози Озбърн е в болница. Човек от екипа му съобщи, че британският музикант страда от усложнения на грипен вирус. Новината дойде няколко дни, след като Озбърн отмени датите за концертите си във Великобритания и Европа. В официалния си сайт той написа, че в последните месеци страда от няколко болести и се извинява на феновете. Но се зарече да направи съвместно турне с метъл бандата \"Джудас Прийст\" по-късно през годината.", "date": "2019.02.07", "title": "Ози Озбърн приет в болница след усложнения от грип"}
{"url": "https://standartnews.com/svyat/oon-khumanitarnata-pomoshch-za-venetsuela-da-ne-bde-politizirana-384459.html", "text": "\"Хуманитарните действия трябва да бъдат независими от политическите, военните или други цели\", призова говорителят на световната организация Стефан Дюжарик. Той подчерта, че \"когато наблюдаваме сегашната задънена улица, все по-ясно, че са необходими сериозни политически преговори между страните (във Венецуела), за да бъде намерено решение, което да доведе до траен мир за венецуелския народ\". ООН отправи този апел, след като Съединените щати изпратиха храни и лекарства на границата на Венецуела с Колумбия по искане на венецуелския опозиционен лидер Хуан Гуайдо, когото признаха за изпълняващ длъжността президент на страната. Не е ясно обаче как хуманитарната помощ ще влезе във Венецуела при възраженията на президента Николас Мадуро. Социалистическото правителство на Мадуро отрича във Венецуела да има хуманитарна криза, като хвърля вината за икономическите проблеми върху санкциите. Южноамериканската страна има проблеми с глад и предотвратими болести, и тази година е прогнозирана хиперинфлация от 10 милиона процента.", "date": "2019.02.07", "title": "ООН: Хуманитарната помощ за Венецуела да не бъде политизирана"}
{"url": "https://standartnews.com/svyat/razsledvane-sreshchu-govoritelya-na-putin-i-zhena-mu-384467.html", "text": "Вестникът твърди, че Навка притежава „империя“ на стойност повече от 10 млн. долара и строи „дворец на брега на река“ в Подмосковието. Макар че Навка и преди брака си да е имала значително състояние, от разследването на „Досие“ и „Гардиън“ става ясно, че тя и съпругът ѝ Дмитрий Песков притежават повече активи, отколкото беше известно публично. Разследването твърди, че Навка успяла да купи парцел на московската улица „Рубльовка“ за 300 млн. рубли в момент, в който продавачът на имота искал – около 2012 г. - почти двойно по-голяма сума. Парцелът е продаден на Навка от Тимур Халдаров, който е свързан с руския олигарх Алишер Усманов. Халзаров заяви пред вестника, че е продал парцела по пазарни цени в момент, в който имало срив на цените.  В кореспонденция с „Гардиан“ Навка заяви, че е купила парцела по пазарни цени след рязък спад в цените на недвижими имоти. Тя добавила, че плаща данъци за всички свои доходи. Освен това „Гардиън“ твърди, че Песков и Навка планират строителството на още една къща на парцел, който е принадлежал на Арас Агаларов. В отговор на въпрос от вестника продължава ли това строителство, Навка отговаря „това не ви засяга“. Вероятно резултатите от разследването ще станат причина за въпроси за богатството на Навка и Песков.  От „Досие“ изяснили, че през 2014 г. Навка открила три сметки в цюрихския клон на Banque Internationale à Luxembourg. След брака си през 2015 г. тя била длъжна да закрие тези сметки, но не е съобщавала сторила ли е това. Също така според „Гардиън“ Навка е била основател на една от офшорните компании, спомената в „Панамските досиета“. Самата тя отрича това.", "date": "2019.02.07", "title": "Разследване срещу говорителя на Путин и жена му"}
{"url": "https://standartnews.com/sport/lyubo-penev-smenya-el-maestro-na-armiyata-384502.html", "text": "ЦСКА води преговори с Нестор Ел Маестро за прекратяване на договора му. Ако двете страни се разберат, сърбинът от утре няма да е повече треньор на \"червените\". При раздяла мястото му веднага ще бъде заето от Любослав Пенев. Любо е имал вече среща с босовете и е уточнил личните си условия на 100 процента, твърди \"Блиц\". \"Червените\" имат тренировка утре и е много вероятно те да бъдат изведени на терена от легендарния нападател.", "date": "2019.02.07", "title": "Любо Пенев сменя Ел Маестро на \"Армията\""}
{"url": "https://standartnews.com/sport/pavel-kolev-vsichki-iskat-bozhinov-384501.html", "text": "Изпълнителният директор на Левски Павел Колев говори на стадион „Георги Аспарухов” след подписването на договора с Валери Божинов, който се превърна във второто ново зимно попълнение на „Герена” след Мартин Райнов. Колев сподели, че новият старши треньор на тима Георги Дерменджиев лично е настоявал за привличането на нападателя от Ботев Враца. \r\n„Привличането на Валери Божинов бе важен трансфер от гледна точка на това, че Георги Дерменджиев настояваше да има Валери Божинов в състава си. Предишния треньор също го искаше. Трудно е да се намери треньор, който да не иска Божинов в състава си. Много е важно да се каже, че не е имало никакви преговори. Появиха се много спекулации за това как стоят нещата за привличането му. Нашите разговори продължиха 45 секунди. Разбира се, той самият имаше нужда от време, за да изчисти нещата с Ботев Враца, на който клуб трябва да благодарим специално, защото се разбрахме изключително коректно. Не е имало никакви проблеми”, коментира Колев. „В крайна сметка и Валери даде доста на Ботев Враца в последни месеци. Надявам се да има същото представяне и с екипа на Левски. Имаме нужда от такъв футболист. С днешния трансфер сме една крачка по-близо до приключването на зимната селекция. Имаме още работа, надявам се до края на седмицата всичко да е ясно”, сподели още той. Колев не отхвърли спекулациите за трансфер и на Галин Иванов на „Герена”.  „Говорят се много работи. Имаме конкретни планове и разговори, но не искам да влизам в детайли, защото нещата не са изчистени. Надявам се до края на седмицата да е ясно”, каза новият силен човек на стадион „Георги Аспарухов”. \r\nОтносно за първите си дни в Левски като изпълниетлен директор, Колев сподели: „Аз се адаптирах в Левски за 15 минути. Познавам всички тук, както и футболистите. От днес имам и добър приятел в лицето на Валери, защото се познаваме от дълги години. Надявам се това ново начало и за него и за Левски като клуб да бъде успешно и да върнем Левски където му е мястото. Без коментар по темата със собствениците. Каквото трябва да се прави, се прави като процедури. Когато всичко стане официално ще се го разберете\", добави той.", "date": "2019.02.07", "title": "Павел Колев: Всички искат Божинов"}
{"url": "https://standartnews.com/sport/v-standart-deo-meri-sili-s-todor-enev-384503.html", "text": "Усмихнатият водещ на СПОРТ ТОТО – Део се срещна с републиканския шампион Тодор Енев и заедно премериха сили на тенис корта. Део честно си призна, че това е първото му тенис предизвикателство и от всички изпробвани спортове до момента - тук е усетил най-силно мускулно натоварване. Първоначално водещият получи напътствия за изпълнението на двата основни удара в тениса – форхенд и бекхенд, след което изпита своите умения в спорта. Въпреки че улавянето на топките с тенис ракета го затрудни, водещият все пак демонстрира ловкост и бързина. Тодор Енев от своя страна насърчи Део в тренировката и го поздрави, че концентрацията и рефлексите му са на много добро ниво. Мачът завърши с приятелско ръкостискане и разговор за очакванията за българските тенис състезатели през настоящата година. \r\nСпортната среща на Део и Тодор Енев е част от мащабната кампания на Български спортен тотализатор „Предизвикай себе си! Заедно за българския спорт“, чиято цел е да събере хората със спорта.  \r\nИдеята на социално ангажираната инициатива е да помогне на българите да открият активния начин на живот и да изберат онзи спорт, който ще ги накара да се чувстват най-добре. По време на кампанията водещите на СПОРТ ТОТО – Део и Марина посещават различни спортни федерации и клубове, където с помощта на професионални треньори и състезатели разкриват тънкостите на възможно най-много спортове. ", "date": "2019.02.07", "title": "В СТАНДАРТ: Део мери сили с Тодор Енев"}
{"url": "https://standartnews.com/sport/bozhinov-pozira-s-ekipa-na-levski-384504.html", "text": "Новият нападател на Левски Валери Божинов подписа със \"сините\" за 18 месеца. Днес той парафира своя договор в офисите на клуба до 30 юни 2020 година, след което тръгна за Кипър, където трябва да се присъедини към новите си съотборници. Очаква се още утре Божинов да направи неофициален дебют срещу сръбския Чукарички, на който е вкарал няколко гола с екипа на Партизан. Бившият играч на Ювентус, Фиорентина и Манчестър Сити има 20 мача и 8 гола с екипа на \"сините\" през 2014 година.", "date": "2019.02.07", "title": "Божинов позира с екипа на Левски"}
{"url": "https://standartnews.com/sport/levski-napravi-00-pri-debyuta-na-raynov-384526.html", "text": "Левски и Уфа (Русия) завършиха 0:0 в извънредна футболна контрола на лагера в Кипър. Старши треньорът Георги Дерменджиев пожела организирането на спаринга извън първоначалната програма, за да даде възможност на юношите и на футболистите, които са играли по-малко в проверките през зимната подготовка досега, да натрупат игрови минути. Новото попълнение Мартин Райнов направи дебют, като започна като титуляр и игра през първото полувреме. Играта до почивката беше равностойна, като младокът Мартин Д. Петков пропусна най-доброто положение за \"сините\" след пробив и подаване на Станислав Костов. След почивката руснаците владееха повече топка и пропуснаха 2-3 добри положения, а от Левски единствено Станислав Иванов се отчете с опасен удар, но вратарят на съперника спаси.  \r\nНалагане за титуляри през пролетта ще излязат утре срещу елитния сръбски Чукарички в последната контрола на \"сините\" в Кипър.  \r\nЛевски игра в състав: Николай Кръстев (65-Петър Иванов), Ивайло Найденов, Деян Иванов, Томислав Папазов, Луи Нганиони, Антони Белмонт, Мартин Райнов (46-Илия Юруков), Мартин Д. Петков, Жерсон Кабрал (46-Станислав Иванов), Богдан Вашчук (78-Мартин П. Петков), Станислав Костов (46-Сержиу Буш) ", "date": "2019.02.07", "title": "Левски направи 0:0 при дебюта на Райнов"}
{"url": "https://standartnews.com/sport/krasavitsa-pristigna-za-sofia-open-384529.html", "text": "Посланикът на Sofia Open Рейчъл Стълман пристигна в България. Преди да изгледа на живо решителната фаза на турнира от сериите АТР 250, американката имаше възможност да разгледа София. А докато се наслаждаваше на първите си впечатления от България, тя споделяше с последователите си зад Океана кадри от храм-паметника „Александър Невски“, Народен театър „Иван Вазов“, НДК. Рейчъл се зае веднага и с още по-голямото популяризиране на Sofia Open 2019.             Освен, че е изключително атрактивна, Стълман е и тенис експерт, а на 8 февруари ще проведе практически семинар на тема „Високоинтензивна кондиционна тренировка при 12-годишните състезатели по тенис\". Събитието в петък ще се проведе в две части - практическа и теоретична. Началото е в 9 ч. на тенискортовете на Тенис клуб „Проспорт“ (в двора на НСА, Студентски град), където ще се състои демонстративен урок. След него, от 11 ч., в Заседателната зала (ет. 3, Ректорат на НСА), ще започне лекция на сертифицирания тенис експерт и фитнес специалист. В семинара на Рейчъл Стълман (САЩ) ще участват треньори, състезатели и родители, както и студенти и преподаватели от НСА. Специалистите определят Рейчъл Стълман като следващия голям кондиционен треньор в тениса. Тя е бивш състезател, сертифициран тенис експерт, фитнес специалист и мотивационен спортен коуч. Стълман пристигна в София специално за Sofia Open 2019 и вече се потопи в емоциите в „Арена Армеец\". В момента основната дейност на Рейчъл Стълман е свързана с рубрика за интервюта със световни звезди, каквито прави и по време на Откритото първенство на САЩ. Тя има свой блог, в който образова последователите си чрез познания за тенис, като мотивира хората да спортуват и да следват мечтите си. Посланик е на редица благотворителни каузи, като най-значимата е Superheroes (супергерои).  ", "date": "2019.02.07", "title": "Красавица пристигна за Sofia open"}
{"url": "https://standartnews.com/sport/donski-i-lazarov-izlizat-na-korta-na-8-i-fevruari-384527.html", "text": "Българите Александър Лазаров и Александър Донски ще изиграят четвъртфиналния си двубой на двойки от Sofia Open 2019 в петък (8 \r\nфевруари) следобед. Срещата им с поставените под №3 в схемата Рохан Бопана и Дивиж Шаран (Индия) е трета в програмата на дневната сесия за централния корт. Мачовете започват в 12 часа с четвъртфинала на сингъл Роберто Баутиста Агут - Мартон Фучович. Вторият мач от програмата е Фернандо Вердаско - Матео Беретини. След края му на централния корт излизат Лазаров и Донски за сблъсъка си с Бопана и Шаран. Не преди 18.00 часа в петък ще е сблъсъкът между Мартин Клижан и Данийл Медведев. \r\nВ последния мач в петък вечер се задава възможност за изключителен сблъсък между Стефанос Циципас и Гаел Монфис, ако по-късно днес те се справят със съпротивата на Ян-Ленард Щруф и Михаил Кукушкин.", "date": "2019.02.07", "title": "Донски и Лазаров излизат на корта на 8-и февруари"}
{"url": "https://standartnews.com/biznes/unikredit-s-nay-dobri-rezultati-ot-2008-g-nasam-384477.html", "text": "Финансовите резултати на Увикредит нарастват в сравнение с 2017 гододина, съобщиха от финансовата институция. Изпълнението на стратегическия план Transform 2019 е с по-бързи темпове от предвиденото. УниКредит постави нов рекорд за годишните резултати и тези на последното тримесечие на 2018 г.  – и за двата показателя цифрите са най-добрите от 2008 г. насам. Нетната оперативна печалба за цялата година възлиза на 6,4 млрд. евро. Коригираната нетна печалба, без отчитане на еднократни ефекти, възлиза на 3,9 млрд. евро, което е с 7,7% ръст в сравнение с 2017 г. Индексът за възвращаемостта на капитала без нематераилните активи (Core RoTE) достигна 10.1%, показвайки доброто представяне на групата въпреки макроикономическите промени. Без ефекта от провизиите за наложените от САЩ санкции, нашата рентабилност би била значително по-висока. Индексът за възвращаемостта на капитала без нематераилните активи (Core RoTE) да е над 10%.", "date": "2019.02.07", "title": "Уникредит с най-добри резултати от 2008 г. насам"}
{"url": "https://standartnews.com/biznes/galina-sofronieva-e-hr-menidzhr-na-godinata-384476.html", "text": "Галина Софрониева, директор „Човешки ресурси“ във VIVACOM беше отличена с годишната награда на Българската асоциация за управление на хора за  . Конкурсът отличи иновативни и успешни практики, реализирани на национално ниво през 2018 г.  Наградата беше връчена заради постиженията й в областта на привличането, задържането, развитието и мотивирането на служителите чрез прилагане на иновативни подходи и дигитални решения в работата. Отчетен беше и приносът за популяризирането на VIVACOM като социално-отговорен работодател и повишеното ниво на ангажираност на служителите в компанията. „Убедена съм, че ръководената от мен дирекция има ключова роля за постигане стратегическите цели на организацията, която вече пет поредни години е лидер на телекомуникационния пазар по общи приходи. Специалистите от дирекцията получиха уникалния шанс да бъдат двигател на промяната, придобиха ценни знания, усвоиха нови умения и натрупаха безценен опит. Имаме решаващ принос за преструктурирането на компанията и интегриране на служителите от придобитите дружества, както и водеща роля при залагане стандарти за работа и модели на поведение“, каза Галина Софрониева. Кариерата на Галина Софрониева във VIVACOM започва преди повече от 20 години. През този период тя заема ключови позиции като “Ръководител Човешки ресурси“, „Регионален директор Човешки ресурси“ и „Старши мениджър Бизнес партньори, заплащане и администриране, ТБиЗ и административен офис“. Била е ментор на много служители и стажанти. От три години е директор „Човешки ресурси“ и ръководи екип от 42 професионалисти.  ", "date": "2019.02.07", "title": "Галина Софрониева е HR мениджър на годината"}
{"url": "https://standartnews.com/biznes/premiert-razporedi-proverka-na-subsidiite-za-prevoz-na-ptnitsi-384470.html", "text": "Министър-председателят Бойко Борисов разпореди на Министерството на транспорта, информационните технологии и съобщенията да извърши проверка във връзка с отпускането на субсидии за превоз на пътници по нерентабилни автобусни линии в слабо населени планински и гранични райони в страната. Това съобщи правителствената информационна служба.  \r\nПремиерът проведе среща с министъра на транспорта, информационните технологии и съобщенията Росен Желязков и председателя на Конфедерацията на автобусните превозвачи Магдалена Милтенова.  \r\nМинистър-председателят разпореди да се проверят всички конкретни случаи, изнесени в медиите.  \r\n“Повече пари сме дали, а има недоволни хора, това няма как да се случва“, заявява министър-председателят. Премиерът Борисов изтъква, че са отпуснати 4 милиона лева повече за дотиране на линии, които са за малки населени места.  \r\nБорисов поиска да се мисли в посока промяна на модела - за повече справедливост и отговорност, не само от държавата, а и от общините в субсидирането и компенсирането на обществените автобусни превози. Премиерът поиска и конкретни мерки срещу нерегламентирания сив сектор в транспорта.  \r\nПредседателят на Конфедерацията на автобусните превозвачи Магдалена Милтенова заяви, че от организацията са отворени към всички предложения на Министерството на транспорта, информационните технологии и съобщенията за „изсветляването“ на бранша и подобряването на транспортните услуги.", "date": "2019.02.07", "title": "Борисов: Проверка на парите за превоз на пътници"}
{"url": "https://standartnews.com/biznes/ek-ochakva-ikonomicheski-rastezh-ot-36-v-blgariya-384485.html", "text": "Европейската комисия прогнозира ускоряване на икономическия растеж в България през 2019-а година до 3,6% от 3,2% през миналата година, което би било малко под \"есенната прогноза\" за експанзия от 3,7 на сто. В същото време ЕК потвърди в своя \"зимен доклад\" очакванията си за стабилизиране на растежа на българския БВП на ниво от 3,6% през следващата годна. Според Комисията текущият модел на икономически растеж предполага относително слабо влияние от външни шокове, като очаква българският експорт да отбележи умерено възстановяване след слабостта му през 2018-а година, която беше в резултат на по-сдържано търсене от водещи търговки партньори на страната като ЕС и Турция. В \"зимния доклад\" се отбелязва, че вътрешното потребление беше основен двигател за икономическия растеж в България през 2018-а година, като се очаква да остане такъв и през 2019-а и 2020-а година. ЕК обаче отбеляза, че рисковете за икономическата перспектива пред България сочат в посока надолу (за по-слаб от очакваното растеж) и са в резултат главно на възможно по-слабо търсене от основните експортни пазари на нашата страна. Затягащият се трудов пазар в нашата страна и допълнителното увеличаване на заплатите в публичния сектор би трябвало да осигурят продължаваща подкрепа за частното потребление през настоящата година. Частните и държавните инвестиции също се очаква да останат силни, благодарение на ниско лихвеното развитие и на постъпващото от ЕС финансиране. Комисия очаква забавяне на инфлацията от 2,6% през 2018-а до 2,0% през тази и до 1,8% през следващата година.", "date": "2019.02.07", "title": "ЕК очаква икономически растеж от 3,6% в България"}
