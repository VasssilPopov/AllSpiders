{"url": "http://standartnews.com/biznes/evrobyudzhetat_tryabva_da_e_gavkav_za_da_otgovarya_barzo_na_razlichni_predizvikatelstva-376702.html", "text": "„Едно от най-важните решения в Европа, което предстои да бъде взето в следващата година, е къде ще инвестира Европейският съюз след 2020г. Светът около нас се променя по-бързо от колкото, която и да е публична администрация. При договарянето на следващия дългогодишен бюджет на ЕС трябва да вземем умни решения, с които да гарантираме, че имаме гъвкавост и сме готови дори за неочаквани ситуации.\" Това заяви българският евродепутат от ГЕРБ/ЕНП Ева Майдел по време на откриващата си реч на конференцията на високо ниво на Европейската комисия „Европейски бюджет за бъдещето\" в Брюксел на 12 октомври 2018г. Освен Ева Майдел във форумът, посветен на многогодишната финансова рамка на ЕС след 2020 г., участваха европейските комисари за бюджет и човешки ресурси Гюнтер Йотингер и за заетост, растеж и инвестиции Юрки Катайнен, министърът по европейскит въпроси на Ръмуния Виктор Негреску, министърът на транспорта и комуникациите на Литва Рокас Масиулис, бившият премиер на Дания Хеле Торнинг-Шмид, председателят на Комитета на Регионите Карл-Хайнц Ламберц, генерални директори от Европейската комисия и други. „Европейският бюджет помогна на държавите от Централна и Източна Европа да инвестират в инфраструктурта, земеделието, бизнесите си и да доближат стандарта на страните от Западна Европа. Той е инструмент за инвестиции, които носят конретни и видими резултати. Когато разпределяме средствата за следващата многогодишна финансова рамка, трябва да подходим визионерски и да гледаме голямата картина къде искаме да се намира Европа след седем, десет или двайсет години, за да фокусираме ресурси в сфери, които ще ни отведат там.\" Това допълни Ева Майдел, която беше специален гост на форума.", "date": "2018.10.15", "title": "Евробюджетът трябва да е гъвкав, за да отговаря бързо на различни предизвикателства"}
{"url": "http://standartnews.com/kultura/bnt_se_otkazva_ot_uchastie_v_tazgodishnata_evroviziya-376713.html", "text": "Управителният съвет на Българската национална телевизия взе решение обществената медия да не участва в тазгодишното издание на международния песенен конкурс „Евровизия\", който ще се проведе в средата на месец май 2019 г. в Тел Авив. Решението е част от мерките, които ръководството на телевизията предприе за оптимизиране на публичните разходи, съобщиха от националната медия. През последните две години БНТ организира българското представяне в международния конкурс с подкрепата на партньори - продуцентски компании или професионални екипи, които участваха и във финансирането. Независимо от това, разходите за подготовката на българския участник, създаването и продуцирането на песен, сценичното представяне, производството на телевизионен клип и включване в събитията от програмата на конкурса, значително надхвърлят разумните разходи, които обществената телевизия би могла да си позволи. Освен преките разноски за подготовка на съответния представител, държавите – участнички си поделят и част от разходите за самото провеждане на конкурса, които тази година са в размер на 5 300 000 евро. В Европейския съюз за радио и телевизия членуват 73 компании от 56 държави в Европа, Северна Африка и Близкия Изток. Всеки от обществените оператори взема своето независимо решение за участие в конкурса за всяко отделно издание.", "date": "2018.10.15", "title": "БНТ се отказва от участие в тазгодишната \"Евровизия\""}
{"url": "http://standartnews.com/kultura/balgarski_artisti_se_klasiraha_parvi_na_festival_na_svetlinite_v_berlin-376703.html", "text": "Тази неделя българското студио за 3D мапинг MP-Studio спечели първото място в специална категория \"Нека създадем по-добро бъдеще\" на един от най-големите фестивали за светлинно изкуство в света - Festival of Lights в Берлин. Състезанието се проведе на емблематичната за берлинчани 368-метрова телевизионна кула в града. Българското шоу се класира за финал сред още 18 продукции от 7 държави, а след вот на публиката стана ясен и финалистът – създаденият от родните артисти спектакъл, носещ заглавието \"Потокът\" (The Flow). Това е втората награда, която MP-Studio печели за свое произведение, красящо берлинската телевизионна кула – през 2016 г. те отново получават отличие за своето 3D мапинг шоу, проектирано на нея. Освен това, те са и първият победител в историята на фестивала, извоювайки си първото място за преобразяването на Бранденбургската врата година по-рано – през 2015 г. С тази, наградите, които българските артисти печелят по време на фестивала стават три. В дните между 5 и 14 октомври, като част от „Фестивал на светлините\", българите преобразиха с впечатляващи 3D мапинг проекции още две от най-известните сгради в германската столица – Бранденбургската врата и Германския исторически музей. Шоуто, което промени облика на Бранденбургската врата, превърна красивия монумент в портал, свързващ световните култури чрез музика, изкуство, архитектура и природа от целия свят. Пътешествието из цялата планета бе посветено на многоликостта Берлин. Българите създадоха и специална продукция, по случай седемдесетата годишнина от създаването на Израел. Светлинният спектакъл се появи на 300-годишната фасада на най-важната съществуваща барокова сграда в Берлин - Германския исторически музей и разкри пред зрителите богатата култура, история и изкуство на страната. „Фестивал на светлините\", Берлин, е един от най-известните фестивали за светлинно шоу в света. Традиционно той се провежда през октомври, като за 14-та поредна година превръща най-известните исторически забележителности, монументи, улици и площади в германската столица в огромна светлинна инсталация. MP-STUDIO, основано през 2008 година, е високотехнологична компания специализирана в 3D Projection Mapping и интерактивни визуални решения за събития. Компанията е пионер в бранша и се нарежда сред най-успешните в сферата със своите над 180 проекта в света: Австрия, Белгия, България, Германия, Грузия, Гърция, Дания, Дубай, Катар, Кувейт, Ливан, Русия, Франция, Холандия, Швейцария и др. Компанията е специализирана в създаването на шоу продукции, интерактивни инсталации, визуални ефекти, интериорни и екстериорни проекции върху сгради и триизмерни обекти, холограми, 4D Experience: лазерен и видео мапинг, лед мапинг, водна проекция, 3D анимации за виртуална реалност.", "date": "2018.10.15", "title": "Български артисти се класираха първи на “Фестивал на светлините” в Берлин"}
{"url": "http://standartnews.com/kultura/levent_more_se_zavarna_na_bg_stsenata-376704.html", "text": "Левент Море се завърна на БГ сцената с изключителна експозиция в елитната столична галерия „Нюанс\".  Роденият в Казанлък,  учил в Академията за изящни изкуства в Истанбул и завършил  класа на професор Адолф Фронер в Hochschule fuer Angewandte Kunst във Виена художник не е правил солово събитие у нас от 1992-а.   Неслучайно  зрелищната експозиция в „Нюанс\" се  нарича Revitalisation. Към заглавието има и своеобразно и безкрайно във философските си преливания пояснение:  „Лазаре,  стани\".  Но картините,  в  чиито силни багри и в провокираните от тях емоции зрителят може да се изгуби с удоволствие, нямат заглавия.   „Заглавията са легитимни при тематични произведения, свързани със сюжет и история. За някои картини е по-добре да останат без заглавия – ако ги има, биха ограничили фантазията на зрителя и тя би останала зависима.  Нека асоциациите да са напълно свободни\", категоричен е авторът. Според него,  платната -  сътворени след петгодишна „живописна\" пауза специално за „Нюанс\" – разказват история, изпълнена с чувства.  А самият той пък споделя как се е случило отключването. „Получи се след 10 дни в Лисабон – затова в работите ми има нещо много португалско. Поривите се задействаха в музея на Гулбенкиян – един от най-големите петролни магнати и меценати през първата половина на миналия век, който умира в Лисабон. Видях неговата сбирка от поп арт, който досега никога не ме е интересувал.  И останах толкова предизвикан от нея, че в платната ми със сигурност има и поп арт звучене. Тази откровеност на цветовете,  тази откритост,  атмосферата в Лисабон, видяното от мен в галериите, самият град – така ми въздейства, че нещо ми „текна\", както се казва по македонско. И започнах серията, която виждате\", откровен е Левент.  След 1992-а излага в Швейцария и Австрия, но най-вече снима телевизионни филми за Германия. После започва да рисува,  но без да показва.  „Ако пианист не свири дълго време, му трябва още по-продължителен период, за да се възстанови. Затворих се в ателието и само близки приятели виждаха нарисуваното. Между тях беше и архитект Волф Брикс, който откри изложбата в „Нюанс\". Тъкмо той преди две години погледна последните ми неща и каза, че отсега нататък ще бъде моят куратор.  Живописта не е лесна работа. Но не знам какво друго бих могъл да творя.   Правех тв продукциите  не толкова заради факта, че и те са визуално изкуство, колкото, за да  получа глътка финансова свобода и да устроя живота си.  Инвестицията в живописта е огромна – от платната и ателието до необходимостта да обикаляш световните музеи. Гледал съм изложби от Хонконг през Европа до Ню Йорк. Беше много полезно\", категоричен е Море. Според него в работите на художниците винаги има национална особеност. Но тя не идва от езика и родовата принадлежност, а от проблематиката на самото общество. „Ненапразно светът се дели на страните на изгряващото слънце и тези на залязващото.  А сега сме в глобална глобализация - всичко се разми, няма значение кой откъде е.  Днес социалните проблеми станаха общи – както и изразните средства на артистите. Но все пак – в историята на западната цивилизация има много място за живопис. А в историята на източната цивилизация има много място за графиката\", твърди Левент. Тъкмо заради това не изпуска от поглед съсловието – от родния му Казанлък, дал силни художници на България, през Истанбул, където има състуденти и приятели,  до  Европа, където също е у дома си. „Художниците в Турция са силно интернационално изявени. Един от тях, Ахмед Оран, е доста напред в ранг листата по продажби. Особено  в мегаполисите на Изтока, където милиардерите купуват постоянно. Има собствени ателиета в Истанбул и във Виена.  Винаги споменава,  че в началото на европейската си кариера е правил изложба в българския културен център в австрийската столица „Витгенщайн\".  Ние сме състуденти от Виена, а понеже житейските ни  философии са близки, именно негова е идеята за „Лазаре, стани\".  Даде ми я, когато в Измир седнахме в кръчма, наречена „Скопие\". Беше след премиерата на голяма негова изложба в бившата Смирна\", връща лентата Море. След този разговор попрочита повече за историята на Лазар – генералната репетиция за възкръсването на Исус. „Много ми хареса. В медицината съществува така нареченият ефект на Лазар – когато науката не може да обясни възкръсването.  Научното му название е revitalization. Дъщеря ми обясни, че дори Еминем има албум Revival\". В темата се вписват и черно-белите работи от 1991-а, които Левент открива из чекмеджетата и добавя към Revitalisation.", "date": "2018.10.15", "title": "Левент Море се завърна на БГ сцената"}
{"url": "http://standartnews.com/kultura/georgi_gospodinov_pochti_na_nula_sme_otkam_sachuvstvie_i_smisal-376705.html", "text": "Георги Господинов се завърна от Испания, където направи категоричен пробив с „Физика на тъгата\". Езикът на Сервантес е 15-ият в света, на който е преведен романът на известния автор. Зад грандиозния труд стоят Мария Вутова и испанският писател Андре Барба. Дамата, която живее в Мадрид, е антроположка и изследователка на Амазония. „Ел културал\", най-престижното  арт списание, което излиза под шапката на всекидневника „Ел Мундо\", пък направи  водещото си интервю именно с българина. „До днес името на Господинов вероятно е било малко познато на испанския читател - нещо, което трябва да се промени и то съвсем скоро. Това е лабиринтен роман, който разказва всичко за всеки от нас\", пише „Ел културал\". \"Всъщност няма нищо по-универсално от всекидневния живот, където тривиалното и възвишеното се преплитат и придават смисъл едно на друго. Точно това ме интересува\", споделя Господинов в разговора. Fizica de la tristeza се появи на Иберийския полуостров със знака на издателство Fulgencio Pimentel. Творбата беше представена в Tipos infames, една от най-популярните книжарници в централен Мадрид. За нея говори Маркос Торенте, една от звездите на испанската литература днес, познат и на българския читател. През 2014-а Торенте и Господинов са финалисти на Премио стрега Еуропео. Тогава Торенте печели надпреварата с един глас. На премиерата в Мадрид той коментира силата на личната история във „Физика на тъгата\", новия поглед към Минотавъра и тъгата, ролята на детето в книгата и силата на гласа, който разказва. Георги Господинов представи романа си и на известния Hay Festival в Сеговия. Испанските вестници оповестиха, че именно българинът е голямото откритие на тазгодишния форум. La Vanguardia сравни писането на Господинов с играта на Стоичков - най-известният българин в Испания. Yorokobu, един от най-влиятелните културни сайтове, коментира, че това е „неустоим роман, пълен с непредвидими врати и коридори, с прекрасни  и изобретателни истории, които не можеш да изоставиш...\" Тази година „Физика на тъгата\" /\"Жанет 45\"/ покори читателите в Турция, Хърватска, Гърция и Полша. - Георги, стана ли ви кеф, когато каталунците сравниха вашия майсторлък в литературата с този на Стоичков във футбола? - Стана ми смешно в началото. Ясно, че Стоичков е първото, а  понякога единственото име, което веднага изниква, като се каже България. Затова и „Ла Вангуардия\" вероятно направи сравнението още в заглавието. Давам си сметка, че това вероятно е възможно най-голямата похвала. Макар стилът ми да е доста по-различен от този на Стоичков. Но е много каталунски начин да изразиш отношението си към някого, да похвалиш - като сравниш с нещо, което на теб ти е много близко. А кой знае, може би всички правим така. -  Като дете в Ямбол играехте ли футбол? Въобще какво беше детството ви там? - Ритах в махалата, разбира се, играех защитник. По-отворените момчета бяха нападатели, аз нямах подобно самочуствие. Но предпочитах да играя на фунийки или на индианци. Детството ми беше като на всички по това време в двете тихи провинциални градчета Тополовград и Ямбол - хубаво и по някакъв начин вън от света, в собствен свят. Сменяхме често квартири, обикновено по приземните етажи, защото бяха по-евтини - с прозорци на нивото на тротоара, което влезе като сцена във „Физика на тъгата\". Дългите следобеди сам в къщи, лекият страх от смрачаването нафтовите печки, игрите на улицата, деленето на обща стая с цялото семейство, леко аскетичното всекидневие на 70-те... Но сега спомнено като нещо светло и хубаво. - Днес отдавате ли се на спортни страсти? - Футболната ми кариера приключи, след като счупих крак на мач между писатели във Финландия. Понякога играя тенис на маса с приятели. Отдавна предлагам да се направи писателски турнир. Всъщност на литературния фестивал в Бруклин от две-три години правят точно турнир по тенис на маса между писатели. И миналата година стигнах до финала му,  където загубих от млад американски сайънс фикшън автор. -  На фестивала в Сеговия испанците ви обявиха за „откритие\" – вие как се „оправдахте\"? - Българската литература не е най-популярната в Испания - и като кажат български писател с труднопроизносимо име, няма големи очаквания. Но когато чуят откъси от книгата и присъстват на дискусията, ако са впечатлени, забравят всички предразсъдъци и се радват щедро, от сърце. -  Защо, според вас, хората толкова много искат да четат за физиката на тъгата,  та превеждат романа ви вече на 15-ти език – толкова ли сме тъжни сред обещанията за живот на Марс и вечна младост? - Едва ли точно тъгата ги привлича. Вероятно ако книгата се казваше „Физика на радостта\", щеше да е друго. Но все повече се усеща, че има една обща и лична в същото време тъга, която залива бавно света. Много от чуждите рецензии за книгата отбелязват точно това - че разказвайки уж за българската тъга, този роман всъщност говори за техните (испански) тъги. Истината е, че става дума за тъгата и за утешението да си човек, които на всеки език са еднакви. А спрямо полетите до Марс, позволете ми да остана скептичен. Не че няма да се осъществят, но няма да ни спасят. Не са те спасението. Просто ще пренесем скандалите от земните си кухни горе. И ще съсипем още една планета, при това много по-бързо, отколкото съсипахме тази. - Доста време прекарахте в Ню Йорк – разбрахте ли дали наистина има американска мечта? Какво научихте за сънародниците в Страната на неограничените възможности? - Бях там близо година, което е хубав и сложен опит. Срещнах прекрасни българи, които се чувстват част от града - правят неща, организират концерти и изложби. Свободни и добри хора. Моята работа беше свързана с библиотеката в Ню Йорк, прекарвах почти всеки ден там. Ню Йорк е особено преживяване. Мисля, че още не съм се върнал съвсем. Не знам за американската мечта, но това, което ме впечатли особено, е идеята да даряваш и да изпитваш благодарност към тези, които са дарили. Върху върху това е построена самата нюйоркска библиотека, а и цялата страна, струва ми се. Да дариш. - Успявате ли да останете свестен човек, за да следвате съвета на родителите си: Бъди добър и всичко ще ти е наред? - Опитвам се. Тук никак не е лесно, както знаем. Струва ми се, че понякога не успявам, но се опитвам. Скоро ми попадна фрагмент от Иво Андрич, който казва, че в земята на омразата най-много мразят онзи, който не умее да мрази. Мъдър човек и освен това тукашен. Знае как могат да обичат и мразят на Балканите. Но въпреки всичко трябва поне да направим опит да сме добри Ако не заради себе си, поне заради децата ни. - Кои са въпросите за живота, които най-често дъщеря ви отправя към вас? - Най-трудните въпроси задава, след като е чула поредната ужасяваща новина  - нали няма нищо страшно да се случи,  нали няма да има война, взрив, скандал в градинката пред блока и прочие... Обещай ми, че всичко ще е наред, моли ме тя. И аз обещавам – без да имам сигурно покритие на обещанията. Обещавам като човек, който може да направи все по-малко за детската стая на света. Обещавам все по-бавно и, както казва Дебелянов, „а в свойта вяра сам не вярвам аз.\" - Продължавате ли да пишете заедно с нея? - Тя вече си има своите занимания, рисунки и тетрадки, които само понякога ми показва. Важното е да държи въображението си живо. И да не се разомагьосва твърде рано светът за нея. В това всъщност е смисълт и на писането. Да държи този свят малко по-дълго с идеята, че има магия и смисъл. - Казвате, че литературата носи смисъл и съчувствие – има ли ги около нас, в България, тук и сега, извън изкуството? - Мисля, че сме почти на нула откъм съчувствие и смисъл. Тук сега се ценят други неща – агресия, популизъм, заиграване с национализма, сеене на интриги, мразене в най-директен разпищолен вид. Така всъщност е не само в България. Както е казано в Еклесиаста: Има време за обичане и време за мразене. Не знам защо сега избрахме второто. - До къде стигнахте с Тео Ушев по новите ви проекти? - Тео рисува буквално последните щрихи от „Физика на тъгата\". Имам му пълно доверие - като на човек, с когото споделяме общо усещане за света, имаме обща памет и сходно минало като ямболски и кюстендилски минотаври. Чакам с нетърпение да видя какво се е получило. - Какво да очакваме скоро – нова пиеса,  роман,  разкази? - Пиша бавно един роман. Имам идея за спектакъл по „Физика на тъгата\", но чакам да се появи точният режисьор и театър тук или навън. Междувременно романът вече излезе на сцена в Словения и Македония, може би за България е рано. - Вие ставате все по-популярен като писател и въобще като интелектуалец – това как ви променя? - Късно е да се променям. Ако мога да остана по-дълго нормален и добър човек „с непокътнати способности\", както пишеше Селинджър, ще го броим за добър резултат. Макар че по принцип играта винаги е загубена Но имаме право на няколко изненадващи хода. Най-хубавото, което ми се случва напоследък, е да виждам при четенията все повече млади хора от различни възрасти и професии, с които ни свързва една история, която съм писал в самота. Иначе няма никакво значение дали си популярен или не, докато пишеш сам, затворен в стая - в „Младост\" или някъде другаде по света. Едно към едно от Испания Георги Господинов, най-приветстваният български писател, най-накрая стига до Испания с „Физика на тъгата\", един  роман-лабиринт, който разказва всичко онова, което може да се разкаже, което живее във всеки един от нас, но е същевременно и историята на света. \"Ел културал\" (\"Ел Мундо\") „Ако литературните фестивали даваха награда за голямо откритие, на този Hay fesival в Сеговия щеше да я вземе българинът Георги Господинов (Ямбол, 1968) с втория си роман, неподлежащият на класификация „Физика на тъгата\". Един Стоичков в литературата. \"La Vanguardia\"/Ла Вангуардия \"Отсега нататък вече няма да е тайна, че има един български писател, способен да разкаже каквото поиска, да пътува във времето, да приема множество личности и аватари, в търсене на онези моменти, в които всекидневното и възвишеното се сливат, за да достигнат някакъв вид откровение. За да разкаже семейната си история, тази на страната си, а може би и нашата, Господинов  пише с такава свобода и въображение, че те кара да настръхнеш. Изборът на книжарите, Саламанка \"Един роман, в който се догонват и преплитат времена - това на главния герой и семейството му. Всяка памет е лабиринт, а тази книга е капсула на времето - в нея се преплитат личните спомени и истории с чуждите, затова и романът танцува между първо и трето лице, между единствено и множествено число - Аз сме\". Книга на седмицата, Tipos Infames, Мадрид", "date": "2018.10.15", "title": "Георги Господинов: Почти на нула сме откъм съчувствие и смисъл"}
{"url": "http://standartnews.com/mneniya/dilovinfo_vazlozhitelyat_vazlozhitelyat_osobenosti_na_natsionalnoto_pozorishte-376706.html", "text": "Традиция е при премиери, когато пиесата се хареса на публиката, наедно с овациите за изпълнителите, да се вика „Авторът! Авторът!\". Да излезе човечецът, треперил досега някъде в кулоарите, да се поклони, да приеме и той част от славата за позорището, както нашите западни съседи наричат театъра. Странно е, тази традиция напълно отсъства при ремонти, строежи, реалити формати и т.н. Не би ли било хубаво, прелюбезни, след всеки епизод на „Биг брадър\", Дидие Щосел и Нико Тупарев да излизат и да се покланят? Хубаво би било, 'ми как?! Възложителят трябва да излезе и да се поклони и по случая с ремонта на „Граф Игнатиев\", по случая „Своге\" и – изобщо – при всички случаи. Защото именно той, Възложителят, е личността или сборът от личности, които взимат решение как точно да похарчат нашите парички, любезни! Кой и как ги харчи после в известна степен е въпрос второстепенен. Като казах сбор, не мога да се съглася, че сборът от нули бил нула. Понякога е общински съвет... По правило в България възложителят е образ тайнствен, конспиративен и  изначално заподозрян, че ще се оправдае с изпълнителя. В случая със софийските ремонти любимата ни плаха сърна, Кметицата, тихо стъпва в сянката на фанфаронския проектант, който е решил, че това е чудесен повод да се разчуе името му. Е, получи му се, вън от съмнение! В известна степен той дори е симпатичен в несръчните си напъни да брани правото на лош вкус на всеки. Но това, както казват в трънско, уважаеми, е aberatio ictus. Отклоняване на удара, отклоняване на вниманието. Спешно е да видим възложителят какво точно е възложил и как проектантът е сбъднал мечтите на софийските градоначалници, пък чак тогава да се огледаме и в изпълнителя. Защото можете да бъдете сигурни: ромът-растарианец, който реди плочите по \"Графа\" не ги е избирал той... Сам  едва ли бих се ориентирал в таз материя, ако не ми попадна едно  писмо  на управата на фирма  \"Трейс\" до  акционери и служители. То се появи тук-там по медиите и за разлика от напоителното отразяване на първоначалните натяквания, че за трагедията край Своге са виновни строителите на пътя, не получи особено внимание. А трябва (има го на сайта на компанията), защото отговаря на много въпроси, които лесно могат да се пренесат и върху софийските ремонти...Например, че какво и как да се изпълни при рехабилитацията на един път или ремонт на един площад, се решава от Възложител (оформя се задание), проектира се от Проектант, строи се от Изпълнител и се приема от представители  на Възложителя, (Инженер съгласно FIDIC, Надзор съгласно Закона за устройство на територията и Държавна приемателна комисия). При пътното строителство този процес засяга  всички елементи на пътя – габарити, криви, наклони, съоръжения за отводняване, избор на настилка, вертикална сигнализация и хоризонтална маркировка. При избраната договорна форма от Възложителя за ремонта на пътя от Своге, а именно FIDIC – Червена книга, Изпълнителят единствено извършва работите без право да изменя или да коригира заданието за строителство, стриктно спазвайки го. И тук идва наи-интересното: Изпълнителят ДЗЗД „Трейс Своге\" констатира несъответствие на проекта с реалното съществуващо положение. С писмо от 27.12.2011 г.  Възложителят, Надзорът, Инженерът и Проектантът са информирани, че за 29 км от пътя, което включва и злополучния участък край  Своге, са „установени несъответствия между съществуващото положение и проектното, както по отношение на габаритите на пътното платно, така и по отношение на съществуващата и проектната ос на пътя... Същите са отразени в три броя чертежи по пътни участъци и са предоставени на Възложител, Проектант и Надзор.\" Техническият проект на Възложителя от една страна съдържа несъответствия с реалните физически данни и ситуацията на трасето, а от друга – несъответствия с нормативните изисквания за такъв тип път. Посочени са куп несъответствия, сред които: „Съществуващите криви са без преходи, като дължините на циркулярната част не отговаря на Наредбата за проектиране на пътища – 2000 г.\"; „От км 50+790 до км 75+990 участъкът не отговаря за класа на пътя II-ри, както и за клас на пътя III-ти поради наличие на криви с радиуси по-малки от 45 за 40 км/час, а около 10% от кривите са за проектна скорост 30 км/час\"; \"Над 56% от кривите не отговарят за класа на пътя\"; „Всички точки са изравнени в мрежа в координатна система 1970 г.\" От  1970 година! Това е дори преди \"Със сто километра в чааас!\" на Васил Найденов В писмен отговор  Изпълнителят е посъветван да \"търси  решения в оперативен порядък\" с Проектанта за тези проблеми, вместо Възложителят да възложи съответното препроектиране, да синхронизира реалното положение с проекта и да го възложи за изпълнение на Изпълнителя. И последно, за да не ви досадя до смърт, въпреки че изразът е зловещо уместен за случая в Своге: от обяснението на \"Трейс\" става ясно, че според официална информация от МВР – Дирекция „Правно-нормативна дейност\", в периода от 01.01.2014 до септември 2018 трагичната отсечка от пътя  \"не е установена като участък с концентрация на ПТП, съобразно критериите, залегнали в Наредба №5/2003г. за установяване и обезопасяване на участъците с концентрация на ПТП и за категоризиране безопасността на пътищата\". В същото време, пак според МВР  и видно от трафик-камерите по трасето, средно на денонощие по този път преминават 3500 – 4000 МПС-та, включително  тежкотоварни. За последните 4 години това прави над 5 000 000 автомобила при заложени по проект на Възложите повече от два пъти по-малко! Та, както казах и в началото: \"Възложителят! Възложителят!\" Той трябва първи да излезе и да се поклони за случилото се в Своге! Възложителят, тази скришна фигура от националното ни позорище драматично отсъства всеки път, когато стане напечено. Изпълнителят е оставен \"да търси решение в оперативен порядък\". Това си е метафора за живота изобщо. Великият Възложител ни  е захвърлил на Земята да се оправяме в оперативен порядък! И още нещо: изпълнителят лесно може да бъде наказан за лошо свършена работа, но как наказваш Възложителя? На избори ли само? Има един синдром, наричам го котешки и до скоро смятах, че е достоен за присмех. Като посочиш нещо на котката, тя не гледа в посоката, която и сочиш, а следи пръста ти... Неслучайно някои народи почитат котката като проява на неземна  мъдрост. И в случая \"Своге\", и при софийските ремонти гледайте пръста, който сочи причини и виновници. Най-често това е именно Възложителят. Там е заровена котката, пардон - кучето. Най-често  срещаните съвети в нашето си позорище е \"Бъди себе си\". Особено е популярно сред  участниците  в \"Биг брадър\"! Там всеки изтъква своята естественост като висша добродетел. Всеки е призван и призовава останалите да бъдат себе си! С риск да обидя много хора, сигурен съм, че не повече 0.0003% от населението на Земята е достойно и полезно \"да бъде себе си\". Останалите е необходимо да се променяме. Някои - спешно!  Спешно е да бъдем малко по-умни, ако може. Защото Възложителите вече дори не си дават зор да ни правят на идиоти. Те са убедени, че сме идиоти Това си има и добри страни: може да се справим с изтичането на мозъци. Патриотична идея, достойна за управляващите патриоти: не само да въведем задължителна казарма, но и да отменим  часовете по география в училище. Така ще задържим младите българи в страната. Те няма да знаят, че има и други места, където могат да отидат!", "date": "2018.10.15", "title": "Dilov.info: Възложителят! Възложителят! Особености на националното „позорище”"}
{"url": "http://standartnews.com/svyat/tramp_nikoy_ot_sayuznitsite_ni_ne_se_otnasya_kam_sasht_tolkova_vrazhdebno_kolkoto_es-376698.html", "text": "Президентът на САЩ Доналд Тръмп каза, че нито един от съюзниците на Америка не се държи толкова враждебно с нея, колкото Европейският съюз, предаде ТАСС. \"Какво значи съюзник? Ние имаме чудесни отношения с мнозина. Но никой не се отнася към нас толкова зле, колкото ЕС. ЕС беше създаден, за да се възползва от нас в търговията, и той прави именно това\", каза Тръмп в интервю за телевизия Си Би Ес. Президентът заяви, че Китай представлява по-сериозна заплаха за САЩ от Русия от гледна точка на намеса в избори. Той каза, че САЩ не разполагат с точна информация дали Северна Корея произвежда нови ракети, и изтъкна, че напоследък Пхенян не е извършвал нови ракетни изстрелвания, посочва ТАСС. Тръмп, изглежда, призна, че климатичните промени са реални, но все пак изрази съмнение дали те са предизвикани от човешка дейност, отбелязва ДПА. \"Мисля, че нещо се случва. Нещо се променя и отново ще се промени обратно. Не мисля, че това е измислица, мисля, че вероятно има разлика\", каза президентът в интервюто. \"Но не знам дали е човешко дело. Не искам да давам трилиони и трилиони долари. Не искам да губя милиони и милиони работни места. Не искам да бъда поставян в неизгодно положение\", заяви той.", "date": "2018.10.15", "title": "Тръмп: Никой от съюзниците ни не се отнася към САЩ толкова враждебно, колкото ЕС"}
{"url": "http://standartnews.com/mneniya/obshtestvenite_organizatsii_dnes_imat_poveche_vliyanie_ot_partiite-376707.html", "text": ". - Движението \"Русофили\" е уникално за България, за Източна Европа и за Русия, защото то носи надпартиен и масов народен характер. То обединява хората не на политическа основа, а на културни и духавни принципи. Тази година отбелязваме 140-годишнина от оОсвобождението на България в резултат на Руско-турската освободителна война и в този момент също осъзнаваме колко са близки българският и руския народи. - Русия и България сме част от общото семейство на славянски народи и най-близки сред православните нации. Затова е много важна ролята, която движение \"Русофили\" играе за съхраняването на историческата памет. А това е особено важно в свят, в който различни революции изтриват цели епохи от историята и в който младите хора на не знаят какво е било преди 20-30 години. Благодарение на \"Русофили\" милиони българи и техните деца знаят своята история, знаят ролята на героите освободители от времето на Руско-турската война и Втората световна война, ценят нашето братство. Движението съществува не само на книга, а има актив от много дейности. От изучаването на руския език и култура, през фестивали и други културни прояви, до инициативи за поддържане на паметниците на героите освободители. Много е важно, че в движението \"Русофили\" и неговите регионални организации участват хора от различни поколения, включително родени преди 15-20 години. - В ситуация, когато политическите елити са разделени и лидерите на държавите често вземат противоположни решение, нашите народи, независимо от сложните исторически  драматични ситуации, войни и кризи, продължават да чувстват дълбоките ни вътрешни родствени връзки. Смятам, че политическите елити и държавните ръководители трябва да следват волята на народите. Световните тенденции показват, че не партиите, като политически инструменти, а крупните организации, които концентрират обществената мотивация и волята на основните социални групи имат способността да мобилизират и обединят различни обществени слоеве и настроения. - Неотдавна имах срещи с високопоставени представители на българската патриаршия и с много политически лидери. Подчертахме, че за нас е изключително важна ролята на православието. Искам да напомня нещо поучително от миналото на българския народ. През 14 век патриарх Евтимий е казвал: \"Няма ли православие, няма български народ, има ли православие, има български народ.\" Това се отнася и за руския народ и Русия, която сега е нещо като духовен приемник на Византия и Третия Рим. Иска ми се да напомня и това, че сега се навършват 70 г. от съвещанието, в което Българската и Руската патриаршия се приели решение да укрепват своите отношение на основата на православното историческо и духовно наследство. - Ние поддържаме инициативата на \"Русофили\", изказана от председателя на движението Николай Малинов, да му се придаде международен характер. Искаме да поканам в такава международна организация водещи представители на съвременния обществото-политически свят. Русия поддържа всички политически организации, които зачитат християнските ценности. Към тях могат се присъединяват руски и други организации. Тези ценности са нашето спасение.", "date": "2018.10.15", "title": "Обществените организации днес имат повече влияние от партиите"}
{"url": "http://standartnews.com/mneniya/bavarskiyat_vot_varna_spomena_za_bireniya_puch-376723.html", "text": "Не съм изненадан от резултата на изборите в Бавария за регионален парламент, защото Християнсоциалният съюз (ХСС) е съюзник на Християндемократическия съюз (ХДС) - партията на Меркел. Те заедно управляват и всъщност по-малкият съюзник понесе по-голямата тежест на управлението и върху него се стовари гневът на баварците. Те са по-консервативни от останалите германци и много държат на религията. И когато видят друга религиозна принадлежност, дори и православна, имат едно по-особено отношение. Тези тълпи имигранти, които нахлуха преди всичко в Бавария, промениха отношението към ХСС, който от години наред управляваше в тази най-голяма по площ германска провинция. Спомням си Франц-Йозеф Щраус, приятелят на Тодор Живков, той беше дълги години един от най-добрите оратори в Бундестага и още тогава за баварци се говореше, че те са консервативните германци. Още повече, че крайната десница взе едни гласове от ХСС, а \"Зелените\" дръпнаха електорат от социалдемократите. Какви поличитески послания изпраща ХСС от Мюнхен към Берлин? Трудно е да се прави паралел. Историята не се повтаря. Но да не забравяме, че в Мюнхен има една бирария \"Бюргербройкелер\", която не е официално паметник на културата. От нея тръгна т.нар \"Бирен пуч\" на Националсоциалистическата германска работническа партия, предвождан от Ерих Лудендорф и Адолф Хитлер в поход към Берлин. Мисля, че тази вълна ще тръгне пак към германската столица. Слушам разни политолози, които подценяват промяната в общественото мнение на федералната република за крайната десница. Само ще им напомня, че през 1929 г., в началото на световната стопанска криза, нацистката партия на Хитлер има 12 депутати, а през лятото на 1932 г. вече е най-силната партия с 215 депутати. Много внимателно и в аванс трябва да се следят настроенията в Германия, защото това е сърцето на Европейския съюз. Ангела Меркел за съжаление се провали и това се стовари върху нейния по-малък съюзник. Социалдемократите понесоха най-тежкия удар, защото това беше голям риск в голямата коалиция и ако те се оттеглят, много трудно християндемократите и \"Зелените\" ще мелят брашно. За \"Зелените\" мога да кажа, че са неуправляеми. Те са си наумили да спасяват света от глобалното затопляне ,но като политици са крайни и са доста своенравни. Затова на тях не може да се разчита. Много е възможно да се стигне и до предсрочни избори в Германия. Вотът в Бавария Даже Вишеградската четворка се разширява неформално. Ходил съм в Брюксел. Там и в парламента, и в разни комисии, цари един такъв еврооптимизъм, че ако кажеш нещо по-критично, казват - ти да не си евроскептик. Казвам - аз съм еврореалист. Тези меродавни фактори в Брюксел са скъсали връзката с действителността. Още повече там, както и в НАТО, начело се слагат представители на по-малка държава. Големите управляват задкулисно в Брюксел и не поемат пряко отговорност. Меркел каза на англичаните, че Юнкер е нейният човек. Те бяха против, но тя го наложи и той едва-едва изкара мандат. Не най-достойните управляват както ЕС, така ООН, така и НАТО. Те просто са поставени от Великите сили. Там се правят едни тайни задкулисни сделки - дайте да сложим този, после другия и т.н. Затова онзи, който застане начело, няма авторитета на американския президент. И е крайно време хората на Стария континент да си отворят ушите и да престанат да мечтаят за една федерална Европа, Европа на гражданите, Европа на регионите, едва ли не за Съединени европейски щати. Еврозоната щяла да има общо финансово министерство. Но как ще стане? Това са просто мечти. Моят съвет е да четат и повечко история. Тя не се повтаря, обаче ни напомня. Германците са много търпелив народ, но те са и един много мачкан народ. Губят и двете световни войни, а и сега продължават да ги мачкат. Включете по големите тв исторически канали и ще видите, че за Първата и Втората световна война вървят само англосаксонки филми, които са насочени против германците и ги унижават. Победителите обвиняват за всичко победените, но това няма как да продължава. Ето сега Гърция поиска от Германия репарации за Втората световна война. Изчислиха, че става въпрос за 300 милиарда евро. Абе, какви репарации, за какво става дума ? Трябва много да се внимава с германците. Те са достоен, дисциплиниран народ, приемат, когато им кажеш нещо критично, но не бива да се прекалява спрямо тях. Може би сега в Мюнхен трябва да поканят големците от Брюксел да изпият по една бира в \"Бюргербройкелер\" заради иронията на историята. Но тази бира е доста горчива.", "date": "2018.10.15", "title": "Баварският вот върна спомена за Бирения пуч"}
{"url": "http://standartnews.com/svyat/zemetresenie_s_magnitud_58_razlyulya_poluostrov_kamchatka-376696.html", "text": "От Сеизмологическата служба на Руската академия на науките са регистрирали земетресение с магнитут 5,8 по скалата на Рихтер в района на източното крайбрежие на полуостров Камчатка, съобщи БГНЕС. \"Сеизмичното събитие беше отчетено в понеделник през деня местно време. Епицентърът на земетресението се е намирал в акваторията на Кроноцкия залив, на източното крайбрежие на Камчатка на дълбочина около 120 километра и на 130 километра от Петропавловск Камчатски\", заявиха представутел от Геофизическата служба. По информация на местния представител на Министерството на извънредните ситуации на Руската федерация жителите на Петропавловск Камчатски и Елизово са усетили земетресението със сила до трета степен по скалата на Рихтер. По предварителна информация няма жертви или разрушения.", "date": "2018.10.15", "title": "Земетресение с магнитуд 5,8 разлюля полуостров Камчатка"}
{"url": "http://standartnews.com/svyat/obvinyaemiyat_za_ubiystvoto_na_viktoriya_shte_bade_ekstradiran_ot_germaniya-376694.html", "text": "Обвиненият за убийството на телевизионната водеща Виктория Маринова трябва  да бъде върнат в България тази седмица. Северин Красимиров да  бъде екстрадиран  от германските власти с полет от Хамбург до София. А от там ще бъде поет от българските власти, които ще го прехвърлят в Русе. Решението на съда в Целе за екстрадиране вече е предадено на България. Разследващите засега няма следи Северин да е имал и съучастник.", "date": "2018.10.15", "title": "Обвиняемият за убийството на Виктория ще бъде екстрадиран от Германия"}
{"url": "http://standartnews.com/mneniya/tablet_v_klas_vmesto_tezhka_ranitsa__-376724.html", "text": "    - Въвеждането на обучението чрез таблети и смартфони не бе нещо еднократно, то е процес, който продължи четири-пет години. За целта трябваше първо да преквалифицираме преподавателите, които не владеят тези умения в голяма степен. Пратихме ги на обучения както у нас, така и във Финландия и Естония. Нужно бе и да подсилим безжичната мрежа в училището, така че децата да работят без проблеми. Положителното е, че вече има и много образователни приложения -както българското Уча.се, така и чужди, които обаче вече са преведени на български от доброволци. Издателствата също качиха в интернет онлайн версии на учебниците си. Това позволява едно дете да не носи тежка раница от осем килограма - тема, която бе станала болна през последните години, а просто да вземе със себе си таблета и да кликне на съответния линк. При това чрез въпросните образователни приложения децата получават много повече информация. Ако в учебника си те имат кратък текст и две-три картинки, тук могат да кликнат върху линк, да отворят филмче и допълнителна информация, което им е още по-интересно. Имат възможност да работят и в \"облак\" - направили сме на всяко дете акаунт, чрез който то може да отвори примерно папката по математика или история на пети А клас и да види каква допълнителна информация е качила учителката или учителят му. Това е и едно от основните предимства при подготовката на новите уроци, което ни позволява да създадем така наречената \"обърната класна стая\". Тоест детето още преди часа влиза, вижда новата информация, проверява допълнителни неща. На следващия ден, когато то вече влезе за новия урок, има някакви предварителни знания и учителят е в ролята просто на съветник, на медиатор, а понякога и на съдия. Защото не са редки случаите децата да са попаднали покрай търсенето на знания и на фалшива информация. Една от нашите по-съвременни задачи е вече да ги научим да различават фалшивата информация от истинската. - Може например да правим контролни от вкъщи. Учителят качва тест и казва: той ще бъде отворен за решаване от пет до шест без двайсет. В този период всеки ученик от класа може да влезе и да реши теста. Ако той е със \"затворени\" отговори, детето моментално ще види и резултата, съответно - и оценката си. Ако трябва и да се пише, естествено, е нужно малко повече време учителят да провери знанията и да нанесе оценка. Предимство е и това, че може да се види колко време ученикът отделя на предмета - тоест колко минути е посветил на един или друг образователен \"къс\", качен от учителя. По този начин може да бъде създадено и електронно портфолио за активността на учениците. Децата могат да качват и свои собствени текстове, разработки или есета. - Повечето приветстваха идеята, но имаше и някои, които възразяваха, защото това щяло да натовари повече зрението на децата им. Разговаряхме с тях, че всъщност това е най-смисленото нещо, за което могат да бъдат използвани новите технологии. И без това децата, когато са извън училище, са нонстоп в чатовете и в интернет. Мисля, че повечето се съгласиха с нас, особено след като това компенсира тежестта на раниците. - Според мен проблемът не опира до възраст, а до желание и усет. Но напоследък при нас се създаде една такава атмосфера, че дори и онзи, който няма желание или не се справя, се притеснява да го признае пред останалите. На онези, които имат проблем, естествено, помагаме - обучаваме ги, пращаме ги и на допълнителни обучения. - Не. Много по-лесно е да се подправи целият хартиен дневник, а за бележниците и аз сам бях наясно, че децата си правеха копия, нямащи нищо общо с оригинала. При електронните дневници се копира информацията всеки ден. Дори и да се загубят данни, те са само за деня. А и в дневника се отразява кой кога и на какъв материал е бил изпитан. Един учител винаги знае приблизително за каква оценка е детето, така че аз лесно мога да кажа \"Абе, Гошко, каква е тука тази шестица?\", и да го препитам пак на същия материал. За подправянето на една-единствена двойка не си струва усилията, особено като се има предвид, че детето трябва и да е добре технологично подготвено. - Премахването на хартиените носители до момента е направено в 50 -60 училища в страната и родителите по-скоро са доволни. Те получават в реално време както положителна информация - \"Детето Ви е много добре подготвено\", така и данни, че руши дисциплината или е дошло без екип за физкултура. Или че въобще не е дошло. По този начин се променя и форматът на родителските срещи - след като родителят вече знае бележките и поведението на детето си, срещите с учителя са по-скоро за това да се обсъдят силните и слабите му страни, в какво трябва да бъде стимулирано, на какво да се наблегне. Съдейки по факта, че всички наши родители са ни дали имейли за контакт, не вярвам някой да няма достъп до интернет, това вероятно е по-скоро свързано с друг тип училища и региони. Но въпреки това предвиждаме в близките дни да монтираме във фоайето на училището един монитор, на който родителят може да дойде, да вкара кода на детето си и да види неговите резултати. - В момента българските учебни планове и програми са едни от най-закостенелите, най-\"втвърдените\" спрямо други страни. Само у нас детето от първи до седми и после от осми до дванайсти клас учи едно и също с всички свои връстници от класа, който е като едно голямо семейство. В редица държави детето е в един клас по математика, друг по физика, трети по литература в зависимост от нивото, което е достигнало. Нашето училище прави това по отношение на чуждите езици и се надяваме другите да ни последват. Още в началото правим на децата, например по английски, един стандартизиран тест. Някои имат нула точки - никога не са говорили езика. Други имат десет точки - примерно гледали са малко чужда телевизия. Има и такива, които показват още в осми клас 90 точки, което съответства на ниво B1, което според нашето министерство на образованието трябва да бъде постигнато едва в края на десети клас. Какво, да ги оставим да скучаят наравно с тези, които сега ще сричат азбуката ли? Разпределяме ги на три нива, тъй като нито на едните да им е скучно, нито другите да се притесняват, че някой знае повече от тях, и да не смеят да питат. Що се отнася до останалите учебни предмети, мисля, че принципът трябва да бъде подобен. Децата от различни училища и региони са на различно ниво, например по отношение на литературата. Смятам, че учениците от една английска гимназия много по-лесно ще \"смелят\" доста повече произведения, отколкото в професионално училище. Защо трябва да учат едно и също. Не може ли просто програмите да бъдат рамкови и в тях да се казва - от този до този клас се учи за тази и тази епоха и тези и тези жанрове. Нека учителят определи, ако трябва да се изучат 15 разказа, кои да бъдат те. А на държавните зрелостни изпити да не се задава конкретно произведение, а тема за есе. Независимо дали ще е \"Героичното\" или \"Любовта\", ученикът сам ще трябва да подбере произведенията, с които да илюстрира тезата си. А и така матурите ще проверяват по-скоро начина на мислене.  ", "date": "2018.10.15", "title": "Таблет в клас вместо тежка раница"}
{"url": "http://standartnews.com/svyat/katastrofa_s_germanski_avtobus_v_shveytsariya-376697.html", "text": "Един загинал и 15 ранени. Това е равносметката от пътен инцидент край швейцарския град Лугано. Автобус с германска регистрация, превозващ ученици, се врязал в метален стълб. Не е известно какво е предизвикало сблъсъка. В автобуса пътували тийнейджъри, които отивали на екскурзия в Италия. Лугано е столицата на кантона Тичино, който се намира на границата с Италия.", "date": "2018.10.15", "title": "Катастрофа с германски автобус в Швейцария"}
{"url": "http://standartnews.com/balgariya/tsvetan_tsvetanov_votat_na_bsp_nyama_nikakav_shans_da_uspee-376722.html", "text": "Право на опозицията е да предизвика вот на недоверие. Този вот обаче няма никакъв шанс да успее. Страната ни днес не се нуждае от предсрочни избори, а от стабилност. Проблемите в здравеопазването са идентифицирани и правителството на Бойко Борисов и управляващото мнозинство в парламента работим активно по тяхното решаване, за да може здравеопазването в България да бъде на високо, европейско ниво, а парите, които отделя държавата, да стигат безпроблемно до всеки един пациент. Това коментира пред репортери в Смолян председателят на ПГ на ГЕРБ и зам.-председател на партията Цветан Цветанов. „БСП не са алтернатива и това за пореден път се видя в тяхната „визия\", където те говорят за бюджетно здравеопазване, а не за здравноосигурителни модели, какъвто всъщност е днешният дебат. От БСП бяха заявили, че с вота си ще атакуват реформата. Тази реформа обаче още се обсъжда и няма нормативни измерения. Когато окончателното предложение на здравното министерство и Министерски съвет влезе в парламента, тогава можем да сблъскаме нашите концепции\", посочи Цветанов. Той обясни, че дори и в БСП са наясно, че вотът им няма да мине, като отбеляза, че те целят дестабилизация на страната. Цветан Цветанов напомни, че именно БСП инициираха парламентът да приеме решение, с което да възложи на министър Ананиев да представи концепция за развитие на здравното осигуряване и секторните реформи в системата. „Вчера имаше частични избори в три населени места. Докато БСП се явиха с кандидат само в две от тях и получиха общо 51 гласа, от ГЕРБ имахме кандидати навсякъде и спечелихме най-много гласове в Орлинци и Суходол, като общо 400 души дадоха гласа си за нас\", сподели зам.-председателят на ГЕРБ. По думите му не е нужно да напускаш парламента, за да провеждаш срещите си с хората. „За тази цел са предвидени други дни от седмицата, но сряда, четвъртък и петък ние трябва да сме в Народното събрание и да водим дебат\", уточни Цветан Цветанов. На свой ред председателят на Комисията по здравеопазването и депутат от ГЕРБ-Смолян д-р Даниела Дариткова коментира, че поведението на БСП е противоречиво и непоследователно. „Те предизвикаха дебата за здравеопазване, но на дебатите в Комисия ги няма, отсъстват и от обсъжданията на концепцията на министър Ананиев за развитието на здравното осигуряване в страната и за секторните реформи в системата на здравеопазването\", отбеляза д-р Дариткова. По думите й темата за здравеопазването у нас не бива да се политизира. „Знаем за несъвършенствата в сектора и не е редно да се извлича дивидент от тях\", подчерта тя.", "date": "2018.10.15", "title": "Цветан Цветанов: Вотът на БСП няма никакъв шанс да успее"}
{"url": "http://standartnews.com/balgariya/sadat_bavi_delata_za_nesastoyatelnost_na_nekorektni_rabotodateli-376718.html", "text": "Омбудсманът Мая Манолова организира днес среща в институцията на обществения защитник с бивши служители на авиокомпания „Ер Виа\", които я сезираха за неизплатените си с месеци трудови възнаграждения и обезщетения. На нея присъстваха още директорът на Фонд „Гарантирани вземания на работниците и служителите\" при несъстоятелност на работодателя  Ваня Борисова и Теодора Дичева - директор на правната дирекция към Изпълнителна агенция „Главна инспекция по труда\". Служителите на авиокомпания „Ер Виа\" потърсиха съдействието на  омбудсмана за ускоряване на процедурата за откриване на производство по несъстоятелност на търговското дружество, за да могат да получат дължимите си заплати от Фонд „Гарантирани вземания на работниците и служителите\" при несъстоятелност на работодателя. Хората са притеснени, че делото за несъстоятелност към фалиралата авиокомпания е отлагано вече 6 пъти от Софийски градски съд, тъй като бившият им работодател Денис  Бареков е „неоткриваем\" за българските институции и те реално нямат никаква гаранция, че то ще стартира. Същевременно до изтичане на 3-годишния срок за получаване на пълния размер на дължимите трудови задължения остава по-малко от година, за да предявят искане към Фонда. Манолова се ангажира да се срещне с председателя на Софийския градски съд Десислава Попколева, за да я информира, че това не е изолиран случай и че в институцията постъпват сигнали на гражданите за забавяне на делата по несъстоятелност,  в резултат,  на което те могат да изпуснат срока за подаване през НОИ на искова молба към Фонд „Гарантирани вземания на работниците и служителите. Миналата седмица в институцията омбудсманът се срещна и със служители на „Макс Телеком\" ООД, които също я алармираха за този сериозен проблем, заради което на практика не могат да се възползват от законодателните промени,  инициирани от Манолова, с които до момента над 3 178 души са си получили невзетите заплати и обезщетения от Фонд „Гарантирани вземания на работниците и служителите. „Докато тръгне делото бившият ни работодател прехвърля активите си към друга авиокомпания – „Виа Еъруейс\". Той го е правил и друг път\", каза бившата служителка на „Ер Виа\" Петя Георгиева, като допълни, че работниците не искат да „висят на държавата\", а да си вземат честно заработените пари. Омбудсманът проведе разговор с изпълнителния директор на Националната агенция за приходите Галя Димитрова и договори институциите съвместно да координират действията си за разрешаване на заплетени казуси от този характер.", "date": "2018.10.15", "title": "Съдът бави делата за несъстоятелност на некоректни работодатели"}
{"url": "http://standartnews.com/balgariya/bsp_vnese_v_parlamenta_vota_na_nedoverie_kam_kabineta_za_zdraveopazvaneto-376719.html", "text": "БСП внесе вота на недоверие към кабинета за провал в политиката на здравеопазването. \"Внесохме мотивите за вота, всички сме се подписали\", заяви пред репортери председателят на ПГ на \"БСП за България\" Корнелия Нинова. \"С този вот искаме оставката на правителството на ГЕРБ и \"Обединени патриоти\" за това, че не искат и не могат да се справят с катастрофалното състояние в сектор \"Здравеопазване\", посочи тя. Според парламентарния правилник разискванията по проекта за решение за гласуване на вот на недоверие започват не по-рано от три дни и не по-късно от 7 дни от постъпването на предложението. Гласуването на проекта за решение се провежда не по-рано от 24 часа след приключване на разискванията. Това е третият вот на недоверие към кабинета \"Борисов 3\". Първите два бяха по темите \"Корупция\" и \"Сигурност\". Сред мотивите за вота за здравеопазването Корнелия Нинова посочи, че стотици хиляди български граждани не могат да се лекуват, или защото нямат достъп до лекар и болница, или защото нямат пари да си доплатят лечението. Тя отбеляза, че изрядни платци на здравни осигуровки трябва да доплащат, което е противоконституционно. Най-неизрядният платец в държавата на здравни осигуровки е правителството, заяви Нинова и добави, че то не изпълнява задължението си да плаща за деца, пенсионери и администрация. По думите й вместо държавата да стане изряден платец на здравни вноски, управляващите искат да натоварят допълнително работещите българи със задължителна здравна застраховка от 12 лева. \"Нашите политически опоненти през цялото време внушават, че това е вот за намерения, което не е вярно. Вот се внася за провал в политика, т.е. за настоящото състояние на здравеопазването и за политиката, която това правителство провежда вече две години\", заяви Нинова. Лидерът на БСП посочи също, че лекарствата се изнасят от България, лекарите и медицинските сестри напускат страната и въпросът с кадрите е катастрофален. Нинова обърна внимание, че все още не са върнати онези милиард и половина лева, които кабинетът \"Борисов 1\" взе от Здравната каса, от всички здравни вноски на хората и ги прехвърли в общия бюджет, въпреки решението на Конституционния съд, че това е противоконституционно. Даваме си сметка, че със 79 гласа от 240 няма как при гласуването да падне кабинетът, коментира лидерът на БСП, но важното от този вот било да се види, че има алтернатива. \"Алтернатива винаги има и в мотивите ние сме я представили, подкрепена със становища на пациентски организации, лекари, общински болници\", заяви тя. \"Надявам се дебатът да бъде за това, а не да се елементаризира до ниво да се обвинява наш колега, абсолютно невярно, за вини, които не носи\", посочи Нинова и уточни, че говори за проф. Георги Михайлов.", "date": "2018.10.15", "title": "БСП внесе в парламента вота на недоверие към кабинета за здравеопазването"}
{"url": "http://standartnews.com/balgariya/deloto_na_lozan_panov_sreshtu_kpkonpi_s_neochakvan_obrat-376716.html", "text": "За обрат по делото, което председателят на Върховния касационен съд Лозан Панов води срещу новата комисия „Aнтиĸopyпция\" (КПКОНПИ), съобщава БНР. Панов атакува глобата си от 1000 лева, наложена му заради неподадена декларация пред Сметната палата през 2017 година. На първото и единствено заседание по делото съдията от Софийския районен съд Ангел Павлов го обяви за решено. Сега обаче е насрочил ново заседание за този петък. Съдия Павлов е отменил дадения ход на делото и всички  постановени от него определения и е призовал за петък представител на Комисията за противодействие на корупцията и отнемане на незаконно придобитото имущество. През юли призовката беше за Сметната палата, която през периода, за който е глобен Панов, събираше магистратските декларации. Междувременно отделът, който се занимаваше с това, се вля в новата антикорупционна комисия, което неин представител изрично обясни в съдебната зала. Въпреки това със свое определение, което в последствие е отменил, съдия Павлов не конституира Комисията като страна по делото. И в медийни изяви, и в съдебната зала през юли, където лично се защитаваше, председателят на ВКС беше категоричен, че не е извършил нарушение, защото е подал декларацията си за 2017 година пред Инспектората на ВСС. Председателят на Сметната палата Цветан Цветков, който е издал наказателното постановление срещу Панов, обаче смята, че Лозан Панов е трябва да го направи и пред Сметната палата. И така спорът стигна до съда.", "date": "2018.10.15", "title": "Делото на Лозан Панов срещу КПКОНПИ с неочакван обрат"}
{"url": "http://standartnews.com/balgariya/dzhi_pi_grup_nyama_da_stroi_tunel_zheleznitsa_i_tramvayno_trase_v_sofiya-376714.html", "text": "Процедурата за изграждането на тунел „Железница\" ще бъде удължена. Това заяви министърът на регионалното развитие и благоустройството Петя Аврамова. „За тунел „Железница\" върви процедура и тя не е приключила. Има избран изпълнител и има обжалване в Комисията за защита на конкуренцията. След обявяването на отказа за сключване на договор на „Джи Пи Груп\", се удължава процедурата за избор на изпълнител\", каза регионалният министър. Министър Аврамова допълни, че не очаква забавяне в строителството на тунела и той ще бъде завършен в законовите срокове. Регионалният министър каза, че отсечката от Кресна до Сандански на АМ „Струма\" ще стане готова по-рано. „Договорът е до юни месец 2019 г. Фирмата изпълнителя на този лот пое ангажимент да приключи по-рано. Имаше обжалване от хора, които са обезщетени - текат процедури за отчуждаване. До Нова година със сигурност смятам, че ще имат готовност да издадат обекта в цялостния му вид\", заяви Аврамова. Преди няколко дни премиерът Бойко Борисов възложи на Агенция „Пътна инфраструктура\" да „извади\" компанията от проектите с европейско финансиране заради проверката, която тече във връзка със злоупотреби с фондове. От компанията отговориха, че се отказват от строежа на тунела, който е едно от най-големите съоръжения. Заедно с македонския си колега министъра на местното самоуправление Сухейл Фазлиу и областният управител Бисер Михайлов откриха обновената сграда на Областната администрация в Благоевград. Сградата е реновирана по Проект \"Зелени сгради за общо зелено бъдеще\" на стойност 400 хил. евро. Той се финансира по програмата ИНТЕРРЕГ България - Македония 2014- 2020. При изпълнението му Областна администрация - Благоевград си партнира с Центъра за развитие на Източен район за планиране, Република Македония. По проекта са изпълнени енергийно-ефективни мерки в сградата на областната управа, както и по тази на община Кочани, Република Македония. Това стана ясно от думите на кмета на Столична община Йорданка Фандъкова пред репортери. „Имам информация от днес, че компанията се оттегля от спечеления конкурс за реконструкция на трамвайните релси на трамвай №5, което е по бул. „Цар Борис III\" и ул. „Алабин\" и предстои да се реализира следващата година. Конкурсът не е още окончателно завършен, няма сключен договор и предстои да бъде класирана най-вероятно фирмата, която е класирана на второ място\", обясни Фандъкова. „Ние ще продължим да изпълняваме обектите от нашата програма, просто ще бъде друг изпълнителят\", уточни кметът на столицата. Фандъкова добави, че се предвижда реконструкцията на трамвайната линия да започне през пролетта на следващата година. „Това е много тежък проект - тази трамвайна линия не е реконструирана от десетилетия. Закупуваме и нови трамваи, както направихме с реконструкцията на линията на трамвай №7\", каза още тя. По думите ѝ изпълнението на проекта на фирмата за реконструкцията на Зона 2 - ул. „Граф Игнатиев\" ще продължи да се изпълнява, за да не остане улицата разкопана по средата. „Увеличихме максимално контролът, така че той е и ще бъде изключително строг. При всяко неизпълнение знаете и огромните санкции, които сме заложили в договора. Моята задача е обектът да приключи с добро качество така, както се изисква по договор. В противен случай фирмата ще претърпи много сериозно санкциониране\", каза още Йорданка Фандъкова.", "date": "2018.10.15", "title": "Джи Пи Груп няма да строи тунел Железница и трамвайно трасе в София"}
{"url": "http://standartnews.com/balgariya/anton_stanoev_srednata_birma_ostava_v_aresta_reshi_sadat-376715.html", "text": "По искане на Специализираната прокуратура на 13 октомври Специализираният наказателен съд наложи мярка за неотклонение „Задържане под стража\" на Антон Станоев, който е обвинен за участие в организирана престъпна група за държане и нелегално разпространение на цигари без акцизен бандерол. Това съобщиха от Специализираната прокуратура. На 11 октомври синът на Евлоги Станоев (който още е в неизвестност заедно с по-малкия му син Георги) се яви в Специализираната прокуратура в присъствието на адвокат. С негово участие бяха извършени процесуално-следствени действия – привличане към наказателна отговорност и предявяване на повдигнатите му обвинения. С постановление на наблюдаващите прокурори Антон Станоев бе задържан за срок до 72 часа. По искане на Специализираната прокуратура на 13 октомври 2018 г. Специализираният наказателен съд му наложи мярка за неотклонение „Задържане под стража\". Събраните до момента доказателства сочат, че Станоеви и останалите обвинени по делото лица са свързани с разкритите 4 фабрики за незаконни цигари - в с. Калугерово (област Пловдив), Дупница, Горна Оряховица и с. Ясен (Плевенско). Месечният оборот от нелегалното разпространение на цигари, произведени в тези фабрики, е бил приблизително 10 милиона лева. От цеховете им бяха иззети 42 тона тютюн и над 50 хил. кутии цигари. Мярката за неотклонение на Антон Станоев не е окончателна и може да бъде обжалвана пред Апелативния специализиран наказателен съд.", "date": "2018.10.15", "title": "Антон Станоев „Средната Бирма“ остава в ареста, реши съдът"}
{"url": "http://standartnews.com/balgariya/fandakova_darzhavata_shte_otpusne_parite_za_zakupuvane_na_kashtata_na_peyo_yavorov-376717.html", "text": "Получих пълна подкрепа държавата да отпусне нужните средства на Столична община, за да придобие къщата на Пейо Яворов, обяви пред репортери кметът на София, цитирана от Агенция Фокус. „Споделих моята идея с министър-председателя и с министъра на културата. Получих пълна подкрепа държавата да отпусне нужните средства. Сега съм възложила на юристите и финансистите да проверят всички процедури, така че да бъде изцяло законосъобразно и максимално изгодно за държавата и общината. Идеята е общината да може да придобие тази знакова сграда за София със средства от държавата. Самата сграда има нужда от сериозна реконструкция, така че ще има нужда и от допълнителни инвестиции. Към момента правим всичко възможно час по-скоро да изчистим процедурните възможности и да можем да придобием тази сграда по законосъобразен начин\", обясни Фандъкова. Според нея Столична община ще се справи със срока за подаване на оферти за къщата, който изтича на 16 ноември. „Аз разчитам до утре вече да имаме всички варианти, да можем да ги обсъдим. Трябва да разгледаме и сметките\", коментира столичният кмет. „Къщата е защитена. Тя е паметник на културата и никой нищо не може да прави там. За мен е важно там да има музей и тя да стане място за среща на поети и различни дебати. Ще направя всичко възможно това да се случи\", заяви Фандъкова. Тя коментира и ситуацията с делото за собствеността на парк „Врана\". Дали ще бъде държавна или общинска собственост, той ще си остане публична собственост при всички решения на съда, каза Фандъкова и допълни, че Столичната община ще поиска от държавата паркът да бъде прехвърлен на Общината за управление, каквато е ситуацията с Борисовата градина, за да могат да продължат да се грижат за него.", "date": "2018.10.15", "title": "Фандъкова: Държавата ще отпусне парите за закупуване на къщата на Пейо Яворов"}
{"url": "http://standartnews.com/balgariya/gerb_podobryavaneto_na_zdravnata_sistema_e_prioritet_na_pravitelstvoto-376720.html", "text": "За пореден път ставаме свидетели как БСП живеят в друга държава, в друга паралелна вселена, опитвайки се да повтарят една и съща мантра, че нещо не се развива, не се търси реформа и не се признават проблеми там, където наистина съществуват, коментира пред журналисти депутатът от ГЕРБ Александър Иванов относно внесения от \"БСП за България\" вот на недоверие към кабинета \"Борисов 3\" за провал в политиката на здравеопазването. Никой не отрича, че има проблеми, но правителството на ГЕРБ и \"Обединени патриоти\" е единственото до момента, което се ангажира с тяхното решаване и е приело като приоритет подобряването на достъпа и на здравната система за българските граждани, посочи Иванов. Колкото и повече пари да сме давали, колкото и да сме осъвременявали, може би системата има нужда от рестарт и ние ще намерим тази формула при широко обществено обсъждане, добави депутатът от ГЕРБ. Той коментира, че вместо да изброяват колко здравни министри и шефове на НЗОК е имало по време на правителствата на Борисов, от левицата можели да си направят сметка колко пари са дадени повече за здравеопазване и за реформиране на системата, колко високотехнологични болници са били открити и преоборудвани, колко пари са дадени за разкриването на нови онкологични отделения. Иванов отбеляза, че в момента тече процедура за закупуването и подмяната на всички линейки на бърза помощ - над 400 на брой. Той посочи, че в момента се провежда и търгът за електронна здравна система. Депутатът от ГЕРБ разкритикува БСП, че са подходили избирателно при проведените срещи със съсловни организации - срещнали се само с малките болници, но не и с областните и университетските болници, частните и специализираните лечебни заведения. Той отбеляза, че здравната услуга се предоставя не само от лекари, но и от стоматолози, фармаколози, медицински сестри. Александър Иванов посочи, че ГЕРБ търси широк обществен дебат по тази болезнена тема - българското здравеопазване, и реформите в него. Той коментира, че разискванията по вота ще бъдат тази или другата седмица и тогава ще се чуе отговорът на всички въпроси.", "date": "2018.10.15", "title": "ГЕРБ: Подобряването на здравната система е приоритет на правителството"}
{"url": "http://standartnews.com/balgariya/nadzorniyat_savet_na_noi_odobri_proekta_na_byudzhet_na_doo-376721.html", "text": "Надзорният съвет на Националният осигурителен институт одобри проектобюджета за Държавното обществено осигуряване. В него е заложена идеята да не нараства тежестта на година осигурителен стаж в пенсионната формула. Според плана тежестта ще е 1,2% от догодина и няма да нараства. С последната пенсионна реформа от 2015 г. се предвиждаше тежестта да достигне постепенно до 1,5 на сто. Аргументът на социалното министерство обаче е, че колкото по-голяма е тежестта, толкова по-драстична е разликата между старите заплати и новите. Иначе проектобюджетът предвижда още повишаване на всички пенсии с 5.7% от 1 юли догодина. Увеличава се и таванът на пенсиите от 910 на 1200 лева. По-големи стават още минималният и максималният осигурителен доход. Максималният скача от 2 600 на 3 000 лева, а минималният от 510 на 560 лева. Проектобюджетът оставя непроменено обезщетението за майчинство за втората година. То ще е 380 лв. Същото остава и обезщетението за безработица - 9 лв. на ден. Постарому остава и правилото, че първите 3 дни от болничния се поемат от работодател. Социалният министър Бисер Петков посочи, че 63% от българите се осигуряват на минимална работна заплата. „Има искания от различни групи за по-сериозна подкрепа за хора с увреждания, възрастни хора и т.н. според възможностите на бюджета, тези искания се адресират, но положителната новина е, че за следващата година се предвижда един сериозен като процент ръст на всички пенсии от 5,7%, в това число и увеличение на получаваните пенсии от над 40 000 пенсионери, които в момента взимат по-малко отколкото са изчислените им пенсии. Това ще стане възможно чрез повишаването на тавана\", каза министърът. Стопанска камара и две от работодателските организации не са подкрепили проектобюджета, а синдикатите имат критики по политиката по собствените приходи на НОИ. „Увеличени са минималните осигурителни доходи на земеделските стопани с 60%, а максималният осигурителен доход само с 15 на сто. За нас е неприемливо това, че обезщетението за втората година от майчинството остава на сегашните нива, а не се увеличава\", обобщи Димитър Манолов от КТ „Подкрепа\". Димитър Бранков - зам.-председател на Българска стопанска камара съобщи: „Изразихме несъгласие с повишаване на максималния осигурителен доход, който ще засегне високоплатени работници и служители. На следващо място изразихме несъгласие с размера на минималната работна заплата. Има едно отстъпление практически от средносрочната прогноза, не беше заложено това увеличение. Ние очакваме по-радикални стъпки в борбата с измамите с болнични листове.\" След като Надзорният съвет на НОИ прие законопроекта, той предстои за бъде обсъден от Съвета за тристранно сътрудничество, от Министерския съвет и от накрая от Народното събрание.", "date": "2018.10.15", "title": "Надзорният съвет на НОИ одобри проекта на бюджет на ДОО"}
{"url": "http://standartnews.com/balgariya/bsp_se_sreshtna_i_s_lekarskiya_sayuz_predi_da_vnese_vota_na_nedoverie-376712.html", "text": "БСП предлага алтернатива, включително и в здравния модел, заяви лидерът на партията Корнелия Нинова след последната среща - с управителния съвет на Българския лекарски съюз (БЛС), преди внасянето на вота на недоверие към правителството за здравеопазването. Не предлагаме палиативни мерки тук-там да се запълнят дупки, а предлагаме на масата сериозен разговор за друг модел в здравеопазването, каза Нинова и отбеляза, че са чули такава оценка и от БЛС. Тя посочи, че на срещата са обсъдили проблемите в здравеопазването - финансиране на системата, кадри, ценообразуване на клинични пътеки, на лекарски труд, монопола на Здравната каса и варианти за демонополизация. Както сме казали, ще внесем вота днес следобед, съобщи председателят на БСП. Председателят на БЛС Иван Маджаров определи разговорите с БСП като изключително полезни. Той изрази надежда от такива срещи да изкристализира правилната реформа.", "date": "2018.10.15", "title": "БСП се срещна и с лекарския съюз преди да внесе вота на недоверие"}
{"url": "http://standartnews.com/balgariya/dete_postrada_tezhko_ot_lyulka_v_uchilishten_dvor_v_godech-376693.html", "text": "Дете пострада тежко от люлка в училищен двор в началното училище в Годеч. 7-годишната Ивана е със счупен крак на няколко места след инцидента. По време на междучасие част от първокласниците  от училище „Асен Златаров\" в Годеч излизат в училищния двор. Заедно с тях е една от преподавателките. Част от децата се качват на люлка. До съоръжението стои 7-годишната Ивана. Никой не вижда какво точно става, но след падане детето чупи единия си крак. Ивана претърпява операция. Сложени са ѝ 3 ипмпланта на стойност 1800 лева. Сума, с която майка ѝ  не разполага, тъй като гледа сама четирите си деца. Парите за  операцията са събрани от дарения. Люлката е дарение на училището. Монтирана е през 2014 г. От  ръководството уверяват, че досега не е имало сигнали, че е опасна. След инцидента е демонтирана, по думите на директора – като превантивна мярка. В училищния двор има монтирана камера, в деня на инцидента обаче от фирмата правили профилактика и запис от инцидента няма. Учителката, която е била на смяна е в болничен. Имала два прекарани инфаркта, след случая ѝ става лошо. Посещава бърза помощ. Оттогава не е идвала на работа. Като ученичка майката на Ивана също претърпява инцидент в училище и губи окото си. Казва,  че иска само справедливост за детето си. От общината предлагат на майката да подаде заявление ѝ да и бъдат отпуснати средства. На малката Иванa ѝ предстои още една операция за сваляне на имплантите. В момента детето е на домашно лечение. С него ще работи и психолог.", "date": "2018.10.15", "title": "Дете пострада тежко от люлка в училищен двор в Годеч"}
{"url": "http://standartnews.com/balgariya/aktualizatsiya_na_pensiite_s_57_ot_yuli_dogodina_obsazhda_nadzorat_na_noi-376692.html", "text": "Проектобюджетът на Държавното обществено осигуряване (ДОО) за 2019 година ще бъде разглеждан от Надзорния съвет на НОИ днес. В него е заложена обещаната индексация на всички пенсии с 5,7% от 1 юли догодина и договореният между кабинета и синдикатите ръст на максималния осигурителен доход от 2600 на 3000 лв. Самоосигуряващите се ще плащат повече догодина, предвижда проектобюджета на НОИ. От 2019 г. е планирано минималната заплата да стане 560 лв. Предвижда се такава да е и най-малката сума, върху която самонаетите ще се осигуряват. Ръстът ще е най-голям за земеделските стопани, защото досега те се осигуряваха върху 350 лв. От 1 юли 2019 година минималната пенсия ще се увеличи от 207 на 219 лв. Социалната пенсия се вдига от 125 на 132 лв. А таванът на пенсиите се повишава от сегашните 910 на 1200 лв. и ще важи за всички пенсии – и стари, и новоотпуснати.", "date": "2018.10.15", "title": "Актуализация на пенсиите с 5,7% от юли догодина, обсъжда надзорът на НОИ"}
{"url": "http://standartnews.com/balgariya/pochivayte_po_koleda_shte_rabotim_navrah_nova_godina-376691.html", "text": "Общо 5 дни ще почиваме за Коледа тази година, но затова пък ще работим навръх Нова година - на 31 декември. Почивните дни за коледните празници започват още от 22 декември- събота и продължават чак до 26 декември. Официалните почивни дни са 24,25,26 декември. Първият работен ден след Коледа се пада на 27 декември,  денят е четвъртък. 31 декември обаче се пада в понеделник, което го прави работен ден. За Нова година ще почиваме само на 1 януари 2019 година. На 2 февруари се пада първият работен ден от Новата година. В края на 2016 години Народното събрание прие промени в Кодекса на труда, с който се прекрати практиката на сливане на делнични дни с празнични уикенди. На сайта на парламента 31 декември тази година също не е отбелязан като официален почивен ден.", "date": "2018.10.15", "title": "Почивайте по Коледа! Ще работим навръх Нова година"}
{"url": "http://standartnews.com/balgariya/obvinyaemiyat_za_ubiystvoto_na_viktoriya_shte_bade_ekstradiran_ot_germaniya-376694.html", "text": "Обвиненият за убийството на телевизионната водеща Виктория Маринова трябва  да бъде върнат в България тази седмица. Северин Красимиров да  бъде екстрадиран  от германските власти с полет от Хамбург до София. А от там ще бъде поет от българските власти, които ще го прехвърлят в Русе. Решението на съда в Целе за екстрадиране вече е предадено на България. Разследващите засега няма следи Северин да е имал и съучастник.", "date": "2018.10.15", "title": "Обвиняемият за убийството на Виктория ще бъде екстрадиран от Германия"}
{"url": "http://standartnews.com/balgariya/zasileni_proverki_na_tovarnite_avtomobili_i_avtobusite_ot_dnes-376700.html", "text": "От днес до 21 октомври 2018 г. на територията на всички държави членки на Европейската мрежа на службите на Пътна полиция ще бъдат извършени засилени проверки над товарните автомобили и автобусите, съобщиха от МВР. Проверките ще се правят по метода \"широкообхватен контрол\" и ще се следи за валидна задължителна застраховка \"Гражданска отговорност\" на автомобилистите, както и заплатена ли е необходимата винетна такса. Те ще се осъществяват съвместно със служители на Криминална полиция и на Изпълнителната агенция \"Автомобилна администрация\". На място ще се следи за нелегални емигранти и трафик на хора, притежание и пренос на наркотични и упойващи вещества, транспортиране и притежание на незаконни огнестрелни оръжия, транспортиране на крадени стоки, превоз на стоки, различни от упоменатите в документите за товара, обявени за издирване лица и други криминални престъпления. Основните причини за възникналите инциденти с участието на товарни автомобили и автобуси са неспазване времето за почивка от водачите, превишаването на скоростта, употребата на алкохол и упойващи вещества, превоз на необезопасени товари както и претоварването на автомобилите, допълват от МВР.", "date": "2018.10.15", "title": "Засилени проверки на товарните автомобили и автобусите от днес"}
{"url": "http://standartnews.com/balgariya/borisov_pozdravi_patriarh_neofit_po_sluchay_rozhdeniya_mu_den-376699.html", "text": "Премиерът Бойко Борисов изпрати поздравителна телеграма до Негово Светейшество българския патриарх Неофит по случай рождения му ден, съобщиха от правителствената пресслужба. „В съзнанието на нашите съвременници Вие сте достоен архипастир. Уверен съм, че и занапред добрите взаимоотношения между държавна и църковна власт, ще продължат да се развиват в името на нашия народ. Затова гледам с надежда и упование в бъдещето и вярвам, че с Вашето човеколюбие, търпение и искрен оптимизъм ще продължите да водите успешно Българската Православната църква и да отстоявате нейните идеали\", пише министър-председателят Борисов, като подчертава преклонението си пред истинската вяра и отделеността на патриарха. „Нека Бог Ви дари с още повече сили и дълголетие. Бъдете все така търпелив и съпричастен към всяка човешка болка и надежда – истински изповедник на вярата и духовна опора в житейските трудности на българите\", допълва премиерът. В поздравителната телеграма министър-председателят Бойко Борисов пожела още крепко здраве и сполука във всички бъдещи начинания на Негово Светейшество.", "date": "2018.10.15", "title": "Борисов поздрави Патриарх Неофит по случай рождения му ден"}
{"url": "http://standartnews.com/balgariya/obshtinata_v_sofiya_e_vav_finalnata_faza_ot_sagata_za_kashtata_na_yavorov-376701.html", "text": "Убеден съм, че сме във финалната фаза от сагата с къщата музей на Пейо Яворов, каза заместник-кметът на Столична община Тодор Чобанов в интервю за БНТ. Обществото има нужда да получи своя музей, добави той. „Надявам се къщата музей на Пейо Яворов да бъде съхранена в ръцете на обществото. След като стана ясно, че са положени ипотеки на сградата и се появи за продан в процедура на частен съдебен изпълнител, кметът потърси министър-председателя и министъра на културата с желанието обществото да направи всичко необходимо за това знаковата сграда да бъде спасена\", обясни заместник-кметът. Влизаме в процедура, в която юристите на института ще намерят удобен за всички механизъм, който да доведе до доброто решение. А именно Националният литературен музей с наше партньорство, да бъде стопанинът на къщата, както е било винаги досега през годината, каза Чобанов. „На този етап институциите са се споразумели да намерят решение, което ще направи сградата изцяло обществена собственост. Дали държавна, или общинска и в какви съотношения - ще стане ясно в хода на конкретната юридическа работа\", каза Тодор Чобанов. Каузата, която имаме тук, е по-голяма от финансовото измерение на този въпрос, добави заместник-кметът на СО. Надявам се още в следващите седмици за къщата на Яворов институциите да изработят ясно механизма и да започне неговото прилагане, добави той. Надявам се следващата година да се предприемат важни укрепителни действия, защото къщата има сериозни конструктивни проблеми. Те трябва да бъдат преодолени със съответното укрепване, коментира още Чобанов.", "date": "2018.10.15", "title": "Общината в София е „във финалната фаза от сагата за къщата на Яворов“"}
{"url": "http://standartnews.com/balgariya/liderat_na_volya_promyanata_na_evropeyskiya_sayuz_e_v_palen_hod-376709.html", "text": "Според лидера на \"Воля\" Веселин Марешки резултатите от вота в Бавария показват, че промяната на Европейския съюз е в пълен ход. Нашите партньори направиха исторически пробив, се посочва в позиция, разпространена от партийния пресцентър. За Марешки крахът на Християнсоциалния съюз (партньор на Ангела Меркел) на изборите в Бавария е логичен след серия грешни политически решения, особено политиките за мигрантите. Резултатите в Германия показват, че промяната на ЕС е в пълен ход и ще има своята кулминация на евроизборите догодина през май. За да оцелее, за да съхрани старите европейски ценности и да гарантира сигурността на гражданите си, ЕС трябва радикално да се промени, смята той. Поздравявам нашите европейски партньори от \"Алтернатива за Германия\" за огромния успех, пише още лидерът на \"Воля\". Марешки посочва, че патриотичните партии от Движението за Европа на нациите и свободата навсякъде получават все по-голяма подкрепа, десните отслабват, а левите съвсем се стопяват. Процесът отдавна вече започна в Италия, в Австрия. Надявам се този път България да не закъснее и да не върви след събитията, коментира политикът.", "date": "2018.10.15", "title": "Лидерът на Воля: Промяната на Европейския съюз е в пълен ход"}
{"url": "http://standartnews.com/balgariya/prezidentat_zove_za_radiomalchanie_dokato_izberat_noviya_tip_boen_samolet-376710.html", "text": "Президентът Румен Радев призова за \"радиомълчание\", докато тече работата на междуведомствената комисия, която разглежда офертите в процедурата по избор на нов тип боен самолет за българските Военновъздушни сили. \"Има много неща, които мога да ви кажа, но в авиацията има един много хубав термин - радиомълчание\", коментира Радев пред журналисти в отговор на въпрос. \"Призовавам и премиера, и министрите, и народните представители да запазят радиомълчание, докато тече работата на междуведомствената комисия. Нека покажем, че сме цивилизована държава и прозрачност, обективност, равнопоставеност не са празни приказки\", заяви президентът. Вицепремиерът и министър на отбраната Красимир Каракачанов определи като несериозна идеята за вземане на бойни самолети \"под наем\". Това не е \"рент а кар\" - отиваш в гаража на фирмата, наемаш автомобил, качваш се и караш, коментира той. Подготовката на пилотите е две години, а поддръжката на тези самолети, докато са \"под наем\", разходите по тях... не приемам това за сериозно, заяви Каракачанов. Имаме авиация, която трябва да поддържаме, тя е необходима. Проектът е в ход, комисията работи, изпратени са писма до участниците за уточняване на определени детайли, чака се техният отговор, комисията ще свърши работата си, каза Каракачанов и добави, че се работи за това и политико-военната група да приключи до края на годината. \"Но в края на краищата, по-добре, както казва народът - два пъти мери, един път режи, отколкото да гоним някакъв стахановски срок, да бързаме и да допуснем грешки, с които да бъдем след това уязвими\", коментира министърът. Запитан за ситуацията в Гълъбово, Красимир Каракачанов посочи, че полицията върши всичко, което е по силите й. Напрежение има, то не е за пръв път в тези региони, но е крайно време да обърнем политиката и да изхождаме от Конституцията, която гарантира равни права на всички. Не може една част от гражданите да имат или да смятат, че имат повече права. Овладяно е положението, истината е, че полицията в последната година - година и половина в много от случаите превантивно овладява подобни събития, добави вицепремиерът. Като голям проблем обаче той определи т.нар. медиатори на тази общност - предимно местните \"барони\", които не вършели никаква работа. Попитан защо не се е състоял днес коалиционният съвет, Каракачанов каза, че той самият има ангажимент, Цветанов имал политически ангажименти в провинцията, а Валери Симеонов се наложило да остане в Бургас. Не търсете в конкретния случай нещо специално, а и в интерес на истината миналия път уточнихме някои законодателни действия на двете парламентарни групи, така че днес не беше спешно, и при наличието на ангажименти на трима от членовете на коалиционния съвет, не е задължително да го провеждаме точно днес, добави той. Президентът Радев и министър Каракачанов участваха в церемонията по поднасяне на венци пред Паметника на българския летец до сградата на парламента, в навечерието на празника на авиацията и българските Военновъздушни сили - 16 октомври. Държавният глава и върховен главнокомандващ на Въоръжените сили Румен Радев прие почетния караул по случай празника и поздрави гвардейците. Пред журналисти той пожела на военните от ВВС здраве, сили, енергия и вяра за едно по-добро бъдеще на българската военна авиация, което те заслужават. Българските ВВС не са само стожер на националната сигурност, те са извор и доказана школа по родолюбие, патриотизъм, чест и достойнство, каза президентът Радев, който изрази благодарност към всички ветерани и семействата на военнослужещите и цивилните служители.", "date": "2018.10.15", "title": "Президентът зове за \"радиомълчание\" докато изберат новия тип боен самолет"}
{"url": "http://standartnews.com/balgariya/balgariya_aut_ot_evroviziya_2019_v_izrael-376690.html", "text": "България няма да участва в конкурса \"Евровизия\", който ще се проведе в Израел следващата година, съобщи БНТ. Това стана ясно от публикация в официалната страница на конкурса в Twitter (@bg_eurovision), поддържана от БНТ: \"Повече информация и детайли за настоящата ситуация за българското участие и бъдещето на проекта ще бъде публикувана скоро. Дотогава няма да коментираме друга информация, различна от тази на БНТ. Благодарим за разбирането.\" \"Много съм тъжен и разочарован да чуя, че България се оттегля от Евровизия. Това беше една от малкото възможности за българските изпълнители\", написа в Туитър Георги Симеонов, член на групата Equinox, която представи България на \"Евровизия\" 2018 г. Пред феновете си той коментира още, че отказът от участие в конкурса се дължи по-скоро на финансиране, отколкото на представяне. Българската песен, изпълнена от Equinox, се класира на 14-то място в Лисабон. Година по-рано Кристиан Костов стана втори и постигна рекорд за България, а преди две години Поли Генова се класира четвърта.", "date": "2018.10.15", "title": "България аут от Евровизия 2019 в Израел"}
{"url": "http://standartnews.com/balgariya/premierat_obsadi_pregovorite_za_brekzit_s_britanskiya_poslanik_ema_hopkins-376711.html", "text": "Премиерът Бойко Борисов и посланикът на Великобритания у нас Ема Хопкинс са обсъдили хода на преговорите за Брекзит на среща днес, съобщава пресцентърът на Министерския съвет. Страните са потвърдили, че ще положат усилия за гарантиране правата както на българските граждани в Обединеното кралство, така и на британските у нас. Борисов, цитиран в информацията, е заявил, че британските граждани са добре приети и ще бъдат добре приети в България и след Брекзит. По време на срещата премиерът и британският посланик са отчели отличното сътрудничество между България и Великобритания в сферата на сигурността. Двамата са потвърдили, че службите ще продължат да работят съвместно в борбата с тероризма, контрабандата, нелегалната миграция, криминалните разследвания и корупцията. Посланик Хопкинс е запознала Бойко Борисов и с хода на разследването по случая \"Скрипал\".", "date": "2018.10.15", "title": "Премиерът обсъди преговорите за Брекзит с британския посланик Ема Хопкинс"}
{"url": "http://standartnews.com/balgariya/vlastta_otnovo_otlozhi_koalitsionniya_savet-376688.html", "text": "И днес няма да се събира Коалиционният съвет, съобщи вицепремиерът и лидер на ВМРО Красимир Каракачанов по Нова телевизия. По думите му няма друга причина за отлагането му, освен ангажиментите на част от лидерите. Шефът на депутатите от ГЕРБ Цветан Цветанов пътува. В провинцията е и лидерът на НФСБ Валери Симеонов. Самият Каракачанов също имал ангажимент сутринта като министър на отбраната и вероятно визира отбелязването на Празника на авиацията и Военновъздушните сили пред Паметника на летеца до парламента от 10.00 часа, на което ще присъства президентът. Това е второ отлагане на регулярната среща на коалиционните партньори, след като миналия понеделник събирането пак се отложи. На този съвет лидерът на \"Атака\" се готви да иска оставки в МВР и да настоява партията му да получи поста на главния секретар във вътрешното ведомство. По повод намерението на Волен Сидеров да участва заедно с Николай Бареков и консерваторите в битката за евродепутат, Каракачанов заяви, че преди две седмици в Обединени патриоти обсъдили темата как ще се явят на предстоящите избори за европарламент догодина. \"На тази среща се изрази това желание - ние смятаме, че ОП трябва да издигне общи кандидатури. Оттук-нататък всяка партия е в правото си да взема решения, но не смятам, че представлява развод. Няма връзка едното с другото\", не се притеснява Каракачанов. Той уточни, че няколко дни преди участието на Сидеров във форума на консерваторите \"с един депутат от консерваторите\", лидерът на ПГ на ОП и на \"Атака\" го е информирал, че ще присъства. \"Спекулация отвсякъде\" нарече Каракачанов слуха за бившия съратник на Сидеров в \"Атака\" - Светлозар Лазаров, и евентуалното му назначение на поста главен секретар на МВР. Обсъждат се няколко имена, но той не е сред тях, натърти вицепремиерът. Той е против партията на Сидеров да настоява да получи мястото за главен секретар на МВР. \"Мотивите за назначаването на главен секретар не могат да бъдат политически и аз не бих подкрепил подобно нещо\", отсече лидерът на ВМРО. Каракачанов защити и вътрешния министър Младен Маринов от атаките на Волен Сидеров. Няма основание да си подава оставката заради пътно произшествие, свърши си чудесно работата по убийството в Русе, е оценката на вицепремиера с ресор сигурност. Каракачанов отново се обяви за връщане на смъртната присъда с ясното съзнание, че това няма как да се случи. По думите му обаче такива, като убиеца на Виктория Маринова, няма да се поправят дори и след 20 години в затвора. Той дори заяви, че това не са нормални хора, а психопати, като спести всички ужасяващи подробности около убийството, с които бил запознат, но не са били оповестени. По темата за покупката на нови изтребители Каракачанов каза, че експертната комисия е трябвало да приключи работа на 19 октомври, но срокът за работата й ще бъде удължен с 10 дни. Имаме 4 самолети, една от офертите е много финансово изгодна, но трябва да изчислим всичко - цената, спрямо бюджета, доставката на самолети, необходимите средства за поддръжка минимум за 30 г., мотивира се министърът на отбраната. В такива случаи винаги възниквали въпроси, които трябвало да бъдат зададени писмено на участниците в конкурса, което изисквало време. С десетина дена максимум ще забави комисията и в края на краищата летците, заради които ги купуваме и ще летят на тях, и те трябва да имат думата\", коментира вицепремиерът.", "date": "2018.10.15", "title": "Властта отново отложи Коалиционния съвет"}
{"url": "http://standartnews.com/balgariya/karakachanov_bez_sakrateno_proizvodstvo_i_pomilvane_za_tezhki_prestapleniya-376695.html", "text": "Съкратено съдебно следствие да не се допуска при умишлено причиняване на смърт, тежка телесна повреда или когато извършителят е бил пиян. Връщането на този текст в Наказателно-процесуалния кодекс предлагат отново „Обединените патриоти\". „Още през 2016 година предложихме тази промяна и преразглеждането на т. нар. „институт за съкратеното следствие\".  Както виждате опитите да се правим на прекалено либерални и прекалено хуманни в подобни престъпления и да променяме законите според някаква европейска конюнктура, какъвто е случаят от 2010 година с промяната на НПК и намаляването на присъдите на подобни хора не води до нищо добро\", аргументира това предложение министърът на отбраната и лидер на ВМРО Красимир Каракачанов в студиото на „Здравей, България\". Ако задържаният за убийството на Виктория Маринова Северин Красимиров бъде осъден по тази процедура след като признае вината си, това означава, че той може да получи присъда от 30 години и след 15 -20 години да поиска помилване. Според Каракачанов тази възможност е много реална, но в същото време не може да се очаква, че осъдените за толкова тежки престъпления ще се поправят в затвора.", "date": "2018.10.15", "title": "Каракачанов: Без съкратено производство и помилване за тежки престъпления"}
{"url": "http://standartnews.com/balgariya/romi_s_bradvi_napadnaha_politsiyata_v_galabovo_ima_raneni_politsai_i_potroshena_patrulka-376689.html", "text": "Гълъбово е обградено от жандармерия, предаде БГНЕС от региона. Причината е инцидент от снощи в ромската махала. Циганите се забавлявали шумно, музикална уредба е дънила до късно силна музика. На място е пристигнал патрул. Полицаи са се опитали да конфискуват музикална уредба, но ромите са ги нападнали. Те са потрошили патрулния им автомобил. Има ранени полицаи. Голяма група от махалата се е насочила към районното управление и го обградила. Те са били въоръжени с брадви и мотики. Инцидентът е продължил с часове. Извикана е жандармерия от Пловдив да помага на местните сили на реда. В момента са завардени всички входове и изходи на града. 5 души са в ареста. Изяснява са съпричастността на други лица към снощния инцидент.", "date": "2018.10.15", "title": "Роми с брадви нападнаха полицията в Гълъбово, има ранени полицаи и потрошена патрулка"}
{"url": "http://standartnews.com/balgariya/patriarh_neofit_posreshta_73i_rozhden_den_zove_za_dareniya_za_meditsinska_aparatura-376687.html", "text": "Негово Светейшество Българският патриарх и Софийски митрополит Неофит ще отбележи своя 73-ти рожден ден днес в Троянския манастир, където е подстриган за монах. В Троянската света обител ще бъде отслужена света божествена литургия и благодарствен молебен за здравето и дългоденствието на първосветителя на родната ни църква. На връх рождения ден на светейшия патриарх той ще получи и званието \"Почетен гражданин на Троян\". Освен това по време на посещението му в манастира \"Успение Богородично\" ще бъде осветено и ремонтираното Антимово крило. Именно в тази обител Неофит приема монашеството през 1975 година. Патриарх Неофит призовава всички, които желаят да изразят уважение към него, да насочат вниманието си като вземат участие в дарителската кампания за набиране на средствата за закупуването на апарат ROTEM SIGMA за ІІ-ра САГБАЛ „Шейново\", който е жизнено необходим за диагностициране на кръвозагуба при пациенти с тежки усложнения. Средствата могат да бъдат превеждани на сметка: СОФИЙСКА МИТРОПОЛИЯ България, София 1000, ул. „Цар Калоян\" 7 БАНКОВА СМЕТКА: СИБАНК ЕАД IBAN: BG95BUIB98885000036301 BIC: BUIBBGSF В началото на юни Клиниката по детска анестезиология на УМБАЛСМ \"Н.И. Пирогов\" получи дарение от Софийска св. Митрополия – апаратът \"Rotem Sygma\", който е от последно поколение апарати за измерване на цялостната хемостаза с всичките компоненти на коагулацията и клетките на кръвта.", "date": "2018.10.15", "title": "Патриарх Неофит посреща 73-и рожден ден, зове за дарения за медицинска апаратура"}
{"url": "http://standartnews.com/balgariya/vremeto_ne_se_promenya__slantse_malko_oblatsi_tuktam_slab_dazhd-376684.html", "text": "Днес ще преобладава слънчево време. Преди обяд на места в низините с намалена видимост. Временни увеличения на облачността ще има над южните райони, но само на изолирани места ще превали слаб дъжд. Ще духа слаб, в Източна България до умерен североизточен вятър. Преобладаващите максимални температури ще бъдат между 19° и 24°. Продължителността на деня е 11 часа и 6 минути. Над Черноморието ще преобладава слънчево време с по-значителни увеличения на облачността над южното крайбрежие, но само на изолирани места ще превали слаб дъжд. Ще духа до умерен североизточен вятър. Максимални температури на въздуха: 19°-21°. Температурата на морската вода е 19°-20°. Вълнението на морето ще бъде 3-4 бала. Над планините ще преобладава слънчево време. По-значителни увеличения на облачността ще има над Рило-Родопската област, но само на отделни места там ще превали слаб дъжд. Ще духа предимно умерен вятър от изток-североизток. Максимална температура на височина 1200 метра около 15°, на 2000 метра – около 8°.", "date": "2018.10.15", "title": "Времето не се променя - слънце, малко облаци, тук-там слаб дъжд"}
{"url": "http://standartnews.com/balgariya/chastichni_mestni_izbori_2_ot_3_za_gerb_1_za_vmro-376686.html", "text": "В частичните местни избори, проведени в три населени места в страната вчера, ГЕРБ спечели най-много гласове в две от тях. Кандидатът на партията спечели безапелационно в директен сблъсък срещу БСП в частичните местни избори в село Орлинци, Община Средец, Област Бургас. 159 души са подкрепили кандидата на ГЕРБ Христинка Георгиева Шопова, която до момента изпълняваше временно длъжността на кметски наместник. За Светла Димитрова Симеонова, издигната от БСП, са гласували 33 души. До избори в селото се стигна, след като през септември заемащата поста кметски наместник Лиляна Ангелова подаде оставка, посочвайки за това лични мотиви. В село Суходол, община Главиница, област Силистра, в кметската надпревара участваха кандидатите на ДПС Недрет Юсеин Алил и на ГЕРБ Абедин Нури Рушид. 191 от избирателите са гласували за кандидата на ГЕРБ, а 189 – за този ДПС. Пет са недействителните бюлетини за ГЕРБ и три за ДПС. Изборите в кметството се наложиха заради смъртта на предишния кмет Хамид Незир Рушид. Броят на избирателите в Суходол е 640 души. В село Столетово, община Карлово, област Пловдив, Мирослав Колев, издигнат от ВМРО – Българско национално движение, печели кметските избори със 79% от гласовете. Независимият кандидат Андрея Радев, подкрепен от ГЕРБ, е получил 17%, а 4% са гласували за кандидата на БСП Стефани Тодорова. До изборите за кмет в Столетово се стигна, след като през март избраният през 2015 година Тодор Иванов, който бе издигнат от ГЕРБ, напусна поста. Той подаде оставка след напрежение в селото, предизвикано от излизането му в платен отпуск, от който не се е върнал на работа в продължение на две седмици, без да уведоми никого. По данни на Общинската избирателна комисия гласоподавателите в селото са 644 души. Избраните кандидати в трите населени места ще заемат постовете за около година, тъй като през октомври 2019 година ще се проведат редовните местни избори за цялата страна. Зам.-председателят на ПП ГЕРБ и председател на Националния предизборен щаб на партията Цветан Цветанов поздрави местните структури на партията, ангажирани с частичните местни избори в села Суходол, Столетово и Орлинци. \"Резултатите са най-категоричното доказателство, че когато се подхожда с отговорност към проблемите на хората, когато тези проблеми се познават, винаги може да се спечели тяхното доверие\", допълни той. \"Искам да изкажа специална благодарност на жителите на село Орлинци, където постигнахме безапелационна победа над прекия си конкурент БСП. Хората в Орлинци показаха, че залагат на стабилността и разума пред популизма\", посочи Цветанов.", "date": "2018.10.15", "title": "Частични местни избори: 2 от 3 за ГЕРБ, 1 за ВМРО"}
{"url": "http://standartnews.com/balgariya/treti_pat_za_kasmet_bsp_vnasya_nov_vot_na_nedoverie-376685.html", "text": "Очаква се днес БСП да внесе третия си поред вот на недоверие срещу кабинета \"Борисов 3\". Той е за сектор \"Здравеопазване\". Този път социалистите сами ще внесат искането без да провеждат консултации с другите политически формации. „От столетницата проведоха редица срещи с лекарски и пациентски организации, с Националното сдружение на общинските болници, с Лекарския съюз, с представители на общопрактикуващи лекари, на групите от хора, засегнати от сегашното състояние на здравеопазването. Първият вот на недоверие беше внесен от БСП в началото на годината на тема \"Корупция\", а вторият през юни - в сектор \"Сигурност\". И двата не успяха да минат през Народното събрание.", "date": "2018.10.15", "title": "Трети път за късмет? БСП внася нов вот на недоверие"}
