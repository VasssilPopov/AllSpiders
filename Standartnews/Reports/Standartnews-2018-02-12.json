{"url": "http://standartnews.com/lyubopitno/revolyutsionerat_mask-368208.html", "text": "Предприемач, за когото мечтите са по-важни от бизнеса, звучи доста налудничаво. Или поне предвещава крах в повечето начинания. На Илон Мъск обаче засега му се получава. 46-годишният изобретател, чието състояние \"Форбс\" оценява на 20 милиарда долара, миналия вторник отново обираше овации. Неговата компания за космически изследвания SpaceX, в която освен съсобственик, Мъск е и главен инженер, изстреля успешно в открития Космос най-мощната ракета, използвана от човечеството досега.  Falcon Heavy има капацитет да вози до 64 тона, което е равно на 5 лондонски двуетажни автобуса, посочва за сравнение Би Би Си. Това е малко повече от два пъти спрямо  следващата най-мощна ракета в света - Delta IV Heavy. За експерименталната мисия Мъск обаче качи твърде скромен багаж във Falcon Heavy - личния си автомобил Tesla Roadster. Електроколите са другият бизнес, в който предприемачът влага много пари и енергия, защото смята, че това е част от бъдещето на човечеството. Също, както и бъдещото преселение и колонизиране на Марс. На полетялата в космоса кола пише, че е произведена на земята от хората. Зад волана е манекен на космонавт - Стармен, облечен в наскоро разработения скафандър на SpaceX. На екрана на колата е изписано \"Don't panic\" - думите от корицата на фантастичния роман \"Пътеводител на галактическия стопаджия\". Вътре има и радио, \"Космическа одисея\". Tesla-та и нейният \"пътник\" ще се въртят в елиптична орбита около Слънцето, която достига много далеч, до планетата Марс. \"Ако можем да пратим Roadster до Марс, можем да оправим Model 3\", заяви доста прозаично Мъск на следващия ден след фурора с мега ракетата. Вероятно за да даде кураж на екипа си в \"Tesla\", който срещна големи проблеми с масовото производство на новия модел на електроколите. Това съответно носи и големи загуби. Roadster е първият способен да се движи по обществената пътна мрежа изцяло електрически автомобил в серийно производство, продаван в САЩ. Той е и първият серийно произвеждан автомобил, използващ литиево-йонни акумулаторни батерии и първият масово произвеждан такъв, който може да пропътува над 320 км с едно зареждане. Макар и пионер в този бизнес на бъдещето, кръстената на знаменития електротехник и физик Никола Тесла компания засега не успява да излезе на печалба. Мъск вложи в нея част от милионите, които спечели след продажбата на своите акции в създадената от него и няколко съмишленици фирма за електронни преводи PayPal, превърнала се в световен хит.  През октомври 2002 г. PayPal беше купена от eBay за 1,5 млрд. долара. Верен на породата си на непоправим мечтател Мъск веднага се хвърли в нова авантюра-колите на ток. Дори Лари Пейдж и Сергей Брин, които инвестираха в \"Tesla\". Мъск има невероятна енергия и работоспособност, която хвърля на няколко фронта. Нещо, което понякога влудява жените край него. Освен космическия бизнес и електроколите, той разработва слънчеви панели в дъщерната на Tesla SolarCity, вече тества специална високоскоростна транспортна система – Hyperloop, планира и електрически самолет с вертикално излитане. Инсталирането на огромни батерии и прокопаването на тунели също влиза в обсега на интересите на Мъск. Мнозина смятат, че той е най-вълнуващата личност в Силициевата долина и е един от най-великите предприемачи на нашето време. \"Инженер, изобретател, бизнесмен и индустриалец, способен да превърне големите идеи в грандиозни проекти\", са дежурните определения за родения в Южна Африка Илон Мъск. Откривателският дух и склонността към авантюри вероятно ги е наследил от дядо си по майчина линия Джошуа Норман Халдеман, който кръстосвал Америка с едномоторния си самолет. Неговите корени пък са от немскоезичната част на Швейцария. В крайна сметка Джошуа Халдеман, който през 1948 г. се оженил за канадската учителка по танци Уинифред Жозефин Флетчър, завел семейството си в Южна Африка. Майката на Илон Мей е красавица, става модел и дори е финалистка в \"Мис Южна Африка\". С бъдещия си съпруг Ерол Мъск са познават от деца. Бащата на милиардера изобретател е британец, пилот, моряк и строителен инженер, прагматичен и строг човек. Девет месеца след сватбата им, на 28 юни 1971 г. се ражда Илон. Като малък той е затворено хлапе, което може да прекара целия ден в четене. Впечатлява с фотографическа памет, прочита два комплекта енциклопедии и е истински всезнайко. Това обаче дразни съучениците му и той редовно е тормозен. Веднъж По-късно посочва сред  любимите си заглавия „Властелинът на пръстените\", серията за Фондацията на Айзък Азимов, „Луната е наставница сурова\" на Робърт Хайнлайн, както и „Пътеводител на галактическия стопаджия\". На 10 години Илон получава като подарък първия си компютър Commodore VIC-20. Две години по-късно продава за 500 долара своята перва програма — видеоигра в стил Space Invaders, която се казва Blastar, в която се обстрелват извънземни с лазерно оръдие. На 17-годишна възраст Мъск  напуска ЮАР и отива в Канада. В продължение на една година сменя много работи „на парче\". Отглежда зеленчуци и разтоварва жито от силози. Срещу 18 долара на час дори чисти котелното помещение на дървопреработвателна фабрика. След две години в университета „Куийнс\", през 1992 г. Мъск се прехвърля със стипендия в университета на Пенсилвания. Заедно с Адио Реси (който на свой ред става предприемач от Силициевата долина и с когото Илън до ден днешен си остава близък) се оказват настанени в скромното общежитие за първокурсници. Липсата на удобства обаче не отговаря на очакванията на Реси и той убеждава Мъск да наемат голяма къща извън кампуса с десет стаи, която през уикенда превръщат в нощен клуб. Покриват прозорците с чували за смет, за да бъде вътрешността абсолютно тъмна, боядисват стените с ярки цветове и ги украсяват с всевъзможни предмети. „Беше си стопроцентов нелегален бар. Присъствали са до 500 човека. Вземахме по пет долара за вход и бяхме на принципа „пиеш, колкото можеш\" – бира, шотове и каквото има\", разказва Мъск. Приходите от партитата помагат да се издържа сам и да си плаща следването.  Понякога изкарва парите за целия наем за месеца в рамките само на една вечер. Мъск и първата му съпруга Жустин посрещат рожбата си през 2002 г. вследствие на синдрома на внезапната детска смърт. С помощта на ин витро процедури двойката има пет сина – близнаците Грифин и Хавир, родени през 2004 г., и тризнаците Деймиън, Саксон и Кай, родени през 2006 г. Двойката се разделя през 2008 г. след осемгодишен брак. С втората си съпруга Талула Райли се женят през 2010 г. и се развеждат две години по-късно. През 2013 г. отново сключват брак, но връзката им отново не потръгва. Разделят се през декември 2014 г., след като Илон подава молба за развод. Звездата от \"Гордост и предразсъдъци\" и \"Западен свят\" заявява, че би се врекла във вечна вярност с Илон за трети път, тъй като все още са \"най-добрия приятели\". Мъск е вдъхновил образа на Тони Старк от поредицата Iron Man (Железният човек). Робърт Дауни-джуниър разкрива, че е изследвал работата на Мъск при подготовката си за ролята на Старк. \"Идеята беше за човек, който може да направи всичко. Това е Илон, нали? Той обича да казва, че инженерството е близо до магията. Наистина го вярва\", казва режисьорът Джон Фавро пред The Telegraph. Самият Мъск казва, че иска да революционизира три индустрии едновременно – космическата, автомобилната и енергийната. „Иска ми се да умра с мисълта, че пред човечеството има светло бъдеще. Ако можем да си осигурим чиста енергия и да станем междупланетарна раса с устойчива цивилизация на друга планета – за да се справим с най-лошия сценарий, в който човешкото съзнание е заличено – тогава мисля, че ще бъде много хубаво\", казва изобретателят, за когото мечтите винаги са били по-важни от парите.", "date": "2018.02.11", "title": "Революционерът Мъск"}
{"url": "http://standartnews.com/regionalni/arheolozhka_ostavi_sofiya_i_stana_selski_kmet-368202.html", "text": "Кметът на село Комарево - 40-годишната Цвета Йорданова, е изключение от родното правило, че който веднъж заживее в София, не се връща. Тя е живяла 37 години в столицата – от 3-годишна възраст, но се връща в родното село на майка си, където става и кмет. \"Като малка редовно идвах всяко лято в Комарево, прекарвах  волно дните си сред красивата природа. За мен то е като родно и затова при една житейска ситуация реших да се върна и да заживея в него, в къщата на вече починалата ми майка. Сега съм доволна, не съжалявам за решението си. Тук намерих спокойствие и живот в хармония  с природата\", разказва тя. А в красивото Комарево, което се намира на пътя Монтана – Берковица след 6-километрова отбивка, живеят предимно възрастни хора. Около 100-на са, едни не са го напускали никога, но други са се върнали в родните къщи след пенсионирането си. Много скоро кметът на общината в Берковица Милчо Доцов назначава Цвета за свой наместник в Комарево. Младата дама е историк по образование със специалност археология. Участвала е в различни проучвания, с екип от Нов български университет и в Комарево, където има останки от две стари крепости от времето на Византия. Проучванията я привличат, но Поема грижата за селото и хората. От нея зависи ще имат ли транспорт до близките градове, хранителни продукти, лекар, лекарства и т.н. Комарево е живо село, въпреки малкото хора в него. Има и празни къщи, чиито първи стопани са си отишли от този свят, но децата и внуците им ги поддържат. Идват през уикендите, всяко лято прекарват отпуските си в него. Никой не е оставил къщата си да се руши. Малцина искат да се отърват от тях и ги продават. Но от 20 празни, в момента само три са обявени за продажба. Останалите си ги пазят и чакат времето, когато ще се пенсионират и ще се върнат в тях. В Комарево някога имало читалище с библиотека. Старите разказват, че в него кипяло активна дейност. Но през 90-те години книгите се разпилели, читалището също западнало. Разпаднали се самодейните състави, секнали песните и танците. А някога местните строили сградата му с доброволен труд. В нея сега се помещава кметството, но никой не казва -  отивам в кметството, а -  отивам в читалището. По-старите дори са забравили как се казвало това читалище. Но въздишат по онези дни, искат си го пак като спомен от тяхната младост. За да го възродят, то се нуждае от регистрация. А оправянето в административните дебри се оказва трудна работа. Има други условия, които трябва да бъдат изпълнени. Инициативната кметица ги преодолява и очаква регистрацията скоро да бъде факт. за читалищната библиотека. Започва от нулата. Учителка-пенсионерка  от Монтана й носи вечните книги на България от своята библиотека. Непознатият им проф. Банов три пъти праща нови книги. Автори-земляци им изпращат свои творби. Пратка получили и от монасите на Рилския  манастир. Жена от Берковица абонирала библиотеката за вестници и списания. Тя вече е готова да приеме първите си читатели. Хората питат кога ще стане това. \"Разбирам, че им е нужно място за общуване. Да се съберат, да се видят, да си поговорят\", казва Цвета. Обявили сме, че на 1 март откриваме библиотеката, допълва кметицата. При норма 3500 с дарения са събрани 4000 тома. Комарево е малко село, щат за библиотекар няма и тази дейност ще поеме Цвета Йорданова – безвъзмездно. Както сега помещението за библиотеката. Кметът на общината Милчо Доцов им е предоставил мебелите и компютрите на закрития дом за деца без родители „Люба Тенева\". Радвам се, че освен мебели, макар и поовехтели, ще имаме и компютри. Ще учим възрастните да се свързват с децта си из страната и света. Ще ги ползват и децата, които идват за летните ваканции при баба и дядо. Затова замисляме да създадем и детски център, разказва новият кмет. От година и половина освен управник, Цвета е станала и приемна майка. Грижи се за 8-годишно момче, което всяка сутрин праща на училище в Берковица. Родната й дъщеря учи в езиковата гимназия в Монтана. 18-годишната щерка също се включва в селските  иницативи. На нея ще бъде поверена задачата лятото да се занимава с децата, дошли на ваканция в Комарево. Едно странно семейство живее в Комарево. Дошло е не на гости, а да го оживи като направи по-интересен животът на хората, които са останали да прекарат дните си в родното място. Дай, боже, повече такива хора, казва за него общинският кмет Милчо Доцов.", "date": "2018.02.11", "title": "Археоложка остави София и стана селски кмет"}
{"url": "http://standartnews.com/balgariya/velislava_krasteva_ot_dps_premierat_i_gerb_shte_ponesat_otgovornost_za_porochnoto_upravlenie-368218.html", "text": "Отговорността за тази крайно порочна формула на управление, която генерира токсичност в обществото, и цена, която плащаме всички ние, ще бъде основно на министър-председателя и управляващата партия ГЕРБ. Това предрече депутатът от ДПС Велислава Кръстева по повод управляващата коалиция с Обединени патриоти пред Канал 3. \"Докато той говори в Брюксел колко сме зелени, тук неговият вицепремиер (Валери Симеонов) пише просташки коментари за зелен евродепутат. Докато Борисов обединява европейците, тук Джамбазки казва как Турция никога не трябва да влезе в ЕС\", припомни тя. \"Технологиите, които направиха информацията изключително леснодостъпна, и тогава може би човешката природа, а може би и недостатъчните правила, създадоха условия да се случи следното: много лесно информацията се превръща в манипулация, а коментарът се трансформира в пропаганда\", анализира медийната среда депутатката. \"Тези процеси деформират целия демократичен процес, и се стига до тези явления, че тази изключително погрешно съставена коалиция, за което предупреждаваме цяла година, днес е най-големият си враг в лицето на тази триглава коалиция (ОП - ВМРО, НФСБ и Атака)\", каза Велислава Кръстева. Тя посочи откъде тръгнаха дебатите и споровете около Истанбулската конвенция. \"Плашилото за Истанбулската конвенция тръгна от декларация на ВМРО, която говореше за ирански травестити. И дори бих отишла по-далеч: подобна експлоатация на страхове в обществото е по-опасна за възпитанието на децата, отколкото Истанбулската конвенция\", смята Велислава Кръстева. За внесения от ДПС проектозакон за медиите, тя поясни: \"Целта на нашия законопроект е прозрачност и яснота. Разчитаме  на подкрепата от всички политически сили\". Според Велислава Кръстева законопроектът носи три \"прости промени\". \"Първо - деклариране на действителните собственици на медиите, и вписването им в сайта на Министерство на културата. Второ - деклариране на собствениците на т. нар. разпространителски мрежи за печатни издания. Тук целта е да се наблюдава пазара дали се стига до изкривяване, при което някой има монополно или господстващо положение. Трето - деклариране на финансови средства от нетърговска дейност - дарения, грантове, които не попадат в данъчните закони. Постарали сме се да обхванем всички медии\", поясни Велислава Кръстева.", "date": "2018.02.11", "title": "Велислава Кръстева от ДПС: Премиерът и ГЕРБ ще понесат отговорност за порочното управление"}
{"url": "http://standartnews.com/lyubopitno/chasovnik_na_rakata_vi_pokazva_dali_imate_zabolyavaniya-368184.html", "text": "Американският стартъп Cardiogram, заедно с учени от Калифорнийския университет в Сан Франциско, създаде алгоритъм на смарт часовника Apple, който с висока точност предсказва наличието у човека на различни заболявания, включително на диабет. Невронната мрежа, наречена „Дийп харт\" (DeepHeart) бе изпробвана от 14 000 участници в изследване, ползващи фитнес приложението Apple Watch. Освен това доброволците предоставили на изследователите сведения за своите заболявания. Учените се интересували най-вече от диабет, повишен холестерин, хипертония и сънно апне (спиране на дишането по време на сън). За новия алгоритъм бе използвана част от данните, на чиято основа невронната мрежа може да разпознава вариациите на човешкото сърцебиене. След това програмата бе проверена чрез тест и тя успешно определи диабета с точност до 84,5%, повишен холестерин (74,4%), хипертония (80,8%) и сънно апне (82,9%). Макар алгоритъмът DeepHeart да е показал ефективността си, създателите му твърдят, че той трябва да се доразвива, за да може невронната мрежа да отчита допълнителни фактори, включително пола, възрастта, пушенето и други. Според изследователите предлаганата от тях система може да намери приложение за предупреждаване за някои заболявания с използването на фитнес уреди и смарт-часовници от различни производители.", "date": "2018.02.11", "title": "Часовник на ръката ви показва дали имате заболявания"}
{"url": "http://standartnews.com/kultura/hudozhnichka_ot_bitolya_grabna_nagrada_v_sofiya-368204.html", "text": "Благица Здравковска спечели първа награда във втория конкурс за съвременно изкуство на престижната столична галерия \"Нюанс\". След нея са Валентин Митев и Нора Ампова. Имената на младите таланти от топ 3 бяха обявени при откриването на експозицията с творбите на 20-те финалисти от над 120 участници в тазгодишната благородна надпревара. Изложбата може да се види до 25 февруари. Тя представя пълна палитра с произведения - от класическа живопис до дърво и камък, вдъхновени от широкоспектърна тема „Newance\": игра на думи, с намек към английското new /ново/. И тримата отличници са категорични - конкурсът на \"Нюанс\" е изключително важен за гилдията. Ето какво споделиха още те за себе си, събитието и емоциите, свързани с него. \"Релефната пластика, с която спечелих, е в черно и бяло - иначе  животът е шарен. Това е стилът  ми. Склонна съм към геометрията - а тя няма нужда да бъде на мода или не, просто е там. Преди се занимавах с литература и поезия, после се захванах с \"физическо\" изкуство\", разказва родената в Битоля Благица Здравковска, която е бакалавър по скулптура в Националната академия в София. Тя е само на 10, когато публикуват неин разказ в Дания. \"Казваше се \"Каменната девойка\". Често гледах огромен камък на село - Вогяни, което е точно по средата между Прилеп, Крушево и Битоля. И си представях, че той всъщност е мома, която е наказана от майка си за непослушание. Реших, че трябва да създам моя митология и така измислих този сюжет. Но не съм била някакъв вундеркинд. После започна нов период в живота ми - скулптурата. Семейството ми продължава да живее в Македония, въпреки че част от него дълго време е било и във Франция\", искрена е Благица, която няма средиземноморско ДНК - кръвта от Балканите й е напълно достатъчна. Неслучайно голямата й страст са планините. Обича да се катери, въпреки че е стигала само до 1500 метра надморска височина. Когато е в града, намира време и за изложби. Смята, че в жанра има проблясъци, че се бяга от по-консервативните  форми на предишни поколения. Но не открива конфликт между генерациите. \"Много ме радват по-стари колеги, които се отнасят с  голямо уважение към новите тенденции - и обратното: похвално е, че млади художници продължават една или друга традиция. Има общуване - и това е положителното: никой не е останал излишен или неразбран\". Валентин Митев е завършил специалност \"Дърворезба\", но в момента се е посветил повече на камъка и метала. Разбира се, винаги е готов да ги комбинира с дървото. \"Като че ли дърворезбата не ми е чак толкова много на сърце, доста е трудоемка. А и в скулптурите мога да се отдам на абстракции\", споделя художникът. Голямата му слабост извън ателието е тенисът - много го гледа, малко го играе, защото е луксозен спорт. Донякъде е разочарован, че Григор Димитров не дойде за турнира в София, но го разбира - и той е човек. За Валентин най-великият на корта е  Федерер – свръх герой, жива легенда. Нора Ампова също акцентира върху факта, че почетната трета позиция в \"Нюанс\" е първата награда в кариерата й. \"Щастлива съм, а сега е важно повече хора да видят изложбата. Моите дигитални рисунки се появиха, след като се роди дъщеря ми Леа. Мога да ги правя, докато се занимавам с нея - тя благородно ми позволява да имам време за новия ми жанр. Обикновено боравя по-класически, но сега се опитвам да запазя стила си - или може би по-скоро се забавлявам. Тези принтирани дигитални рисунки са леки, ефирни, ненатоварващи като излъчване и послания - може би дори малко сюрреалистични. Както се чувствам и аз сега. Но за мен вече има някой, който е преди изкуството - и това е моето момиченце. Тя дори успява да си бъде самодостатъчна, докато аз работя.  Респектирана съм от това малко същество, благодарна съм, че ми дава тази освободеност. Баща ми и брат ми харесаха рисунките - пък и смеят ли да кажат нещо друго. Не съм зарязала хартията, но вече се разглезвам от дигиталния подход, защото той позволява да започваш отначало, да променяш. Живописта като платно и бои остава малко по-назад засега\", искрена е сестрата на Влади Ампов-Графа.", "date": "2018.02.11", "title": "Художничка от Битоля грабна награда в София"}
{"url": "http://standartnews.com/sport/krasi_anev_malkite_darzhavi_sme_palnezh_na_onezi_s_golyamoto_finansirane-368201.html", "text": "Германският биатлонист Арнд Файфер и вятъра на стрелковия рубеж изненадаха неприятно фаворитите Мартен Фуркад и Йоханес Тингес Бьо в спринта на 10 км с 2 стрелби. Сребърният медалист с щафетата от Сочи 2014 стреля без грешка и с добро темпо в бягането взе златото с 23:38,8 мин. Среброто остана за чеха Михай Кръчмар, а бронза е за Доминик Виндиш (Ит). Фуркад хвана силния вятър и в резултат на това сбърка фатално 3 пъти в стрелбата легнал и въпреки нулата на прав и най-бързото бягане от всички остана едва осми. Бьо пък се провали 4 пъти в стрелбите и завърши 31-и. Те ще търсят реванш утре вечер когато е преследването на 12,5 км. В него влизат трима от четиримата ни участници в първия старт. Краси Анев   сбърка по веднъж в двете позиции и остана 37-и на 1,30 от първия. \"Не знам какво да коментирам. Все повече се убеждавам, че - ние малките държави - сме пълнеж на останалите с голямото финансиране, за да има да побеждават някой. В преследването да се надявам да сме по-добре и ските ще вървят по-бързо, коментира Анев. - Много неща не ни стигат, но ще говоря след края на сезона\". Владо Илиев бе перфектен на първата стрелба с нула, но на прав направи 4 пропуска и зае 54-о място на 2:03,9 мин. \"Разочарован съм от себе си. Не знам какво се случи на втората стрелба. Може би съм допуснал грешка, която не знам от къде дойде. Чувствам се нормално и с една хубава стрелба знаех, че имам шанс за добро класиране\". С три грешки Синапов е 56-и. Извън преследването остава Димитър Герджиков, който е с 4 грешки и завърши 81 от общо 87 състезатели. Стартът се проведе при температура от -12 градуса, но заради вятъра усещането бе за минус 22. Въпреки това трибуните бяха пълни на 2/3. В шейничките Павел Ангелов не успя да ивземе последния 15-и завой в резултат на което падна, но не се контузи. \"Не очаквах точно на последния завой да сбъркам, коментира Ангелов. Той завърши 37-и в крайното класиране.", "date": "2018.02.11", "title": "Краси Анев: Малките държави сме пълнеж на онези с голямото финансиране"}
{"url": "http://standartnews.com/biznes/tsenata_na_pshenitsata_palzi_nagore-368198.html", "text": "Цената на пшеницата пълзи нагоре по световните борси. В Чикаго повишението е с $1,91, до 167,62 щатски долара за тон. Във Франция - плюс 4 евро до 164 евро за тон. В Украйна и Русия котировките обърнаха тренда и се вдигнаха с по 1 долар - съответно до 194 и 197 щд./т. При царевицата цената се повишава с 2 долара в САЩ и Аржентина и с 2 евро във Франция, като цените са съответно  168 щд./т., 171 щд./т. и 158 евро/т. Рапицата също поскъпна с 3,75 евро в Евпорейския съюз /Еuronext/ до 350 евро/т. Ечемикът във Франция я последва с 3 евро нагоре, до 166 евро за тон. В Ротердам нерафинираното слънчогледово олио се повиши с 5 долара, до 802,50 щд./т, а рафинираната захар в Лондон стана единственото изключение в таблицата и поевтиня с 4,80 долара до 350,80 щд/т. В кръг \"Зърно\" на „Софийска стокова борса\" АД в цените на контрактите има незначителни промени – хлебната пшеница се предлагаше на 290-300 лева за тон, царевицата е на същата цена. Фуражна пшеница в чували се търси на 400 лв./т., а предлагането е за насипна от място на 265-270 лв./т. При маслодайния слънчоглед вече няма търсене, предложенията остават на 570-580 лв./т. Всички цени са без ДДС.", "date": "2018.02.11", "title": "Цената на пшеницата пълзи нагоре"}
{"url": "http://standartnews.com/svyat/patnicheski_samolet_sas_71_choveka_e_padnal_kray_moskva_nyama_otseleli_obnovena-368197.html", "text": "Открити са отломките на превозното средство, министърът на транспорта на Русия Максим Петренко е пристигнал на местопроизшествието. Източник от извънредните служби в Подмосковието съобщи пред РИА Новости, че изчезналият от радарите пътнически самолет Ан-148 е в поле в Раменски район край руската столица. Той е бил излетял малко преди това от московското летище Домодедово. Изчезналият от радарите самолет на „Саратовски авиолинии\" е превозвал 65 пътници и 6 души екипаж, или общо 71 човека. Машината е летяла за Орск - град южно от Урал, до границата с Казахстан. Според Интерфакс, който цитира служител на Министерството на извънредните ситуации, който оцелели няма, а отломките са разпръснати в радиус от километър. „Самолетът лежи в поле в района на град Раменско. Спасителните екипи още не са достигнали до него\", заяви източникът. Той уточни, че самолетът е открит от въздуха. Малко по-късно Следственият комитет на Русия е започнал разследване във връзка с катастрофата, като властите предполагат, че причината за падането му е неспазване на изискванията на безопасност за въздушния транспорт, предаде ТАСС. Официалният представител на следствените власти Светлана Патренко е заявила, че службите са сигурност са „започнали криминално разследване за катастрофата на пътническия самолет Ан-148 в московска област\" по алинея 3 на член 263 от Наказателния кодекс – „нарушение на правата на безопасност на летене и експлоатация на въздушния транспорт, довело до смъртта на двама или повече души\".", "date": "2018.02.11", "title": "Пътнически самолет със 71 човека е паднал край Москва, няма оцелели /ОБНОВЕНА/"}
{"url": "http://standartnews.com/balgariya/tsveta_karayancheva_sas_saboleznovaniya_do_ruskata_duma-368217.html", "text": "Председателят на Народното събрание Цвета Караянчева изрази искрени съболезнования по повод самолетната катастрофа с руски пътнически самолет край Москва. Това съобщиха от пресцентъра на парламента. Тя изпрати съболезнователни писма до председателя на Съвета на Федерацията на Федералното събрание на Руската Федерация Валентина Матвиенко и до председателя на Държавната Дума на Федералното събрание на Руската федерация Вячеслав Володин. Председателят на парламента изразява своята дълбока съпричастност и съчувствие на семействата и близките на загиналите. Скърбим за жертвите, загинали при злощастния полет, и вярваме, че ще бъдат положени всички необходими грижи близките на загиналите да не са сами в тези мигове на изпитания и да превъзмогнат болката от невъзвратимата загуба, пише още Цвета Караянчева в съболезнователните писма.", "date": "2018.02.11", "title": "Цвета Караянчева със съболезнования до руската Дума"}
{"url": "http://standartnews.com/mneniya/elektronnoto_pravitelstvo_shte_dade_kadri_na_biznesa-368216.html", "text": "Електронното управление, за което се говори от години, трябва да бъде въведено по-бързо. Първо, защото то ще подобри решително условията за правене на бизнес, ще намали корупцията, ще направи по-евтини и по-бързи услугите. Тяхното качество ще се подобри, както и ефективността на администрацията. Освен това, друг ефект от въвеждането на електронното управление може да е намаляването на самата администрация. Бизнесът има нужда от кадри, говорим за липса на много работна ръка, за внос на такава от трети страни. А след въвеждането на електронното управление администрацията също ще е източник на кадри. Отдавна има взето решение за електронното правителство, харчат се пари за него, но няма значими резултати. Едва 8% от регистрите имат възможност за двустранен обмен т.е. да се интегрират. Все още една трета от тези регистри са книжни - администрацията се рови в хартиените документи, за да  предостави съответната услуга. Друг проблем е, че няма връзка между самите регистри. Всичко това влияе върху условията за бизнес. Не е маловажен фактът, че това създава и условия за корупция, за административен произвол. Не един и двама българи са се сблъсквали с този феномен при контактите си с чиновници - те могат да ви връщат по няколко пъти, да не ви отговорят. Ако се електронизира този обмен на информация с администрацията, винаги ще остава следа, ще има проследяемост и ще могат да се санкционират тези служители, които не си вършат работата. Докато сега това е невъзможно. Не мога да кажа дали същата тази администрация дава отпор на въвеждането на електронното правителство, тъй като тази евентуална съпротива не е видима. При всички случаи обаче администрацията не е заинтересована да въвежда електронно управление Така че е нужна действително политическа воля, за да се случат нещата. Ние много пъти сме предлагали страна, която е въвела електронното правителство като Естония например, да ни помогне. Харчейки всяка година по 200-300 милиона, всъщност ние не надграждаме, както би следвало да става. Това е като при строеж - когато нямате средства, донякъде правите, следващата година - надграждате и т.н. Но ние не надграждаме, а се правят отделни модули, които не си кореспондират помежду си и няма смисъл от тях. Те трябва да се интегрират в едно, за да могат да се превърнат в работещи. С други думи - трябва еднократно, отгоре, да се направи това електронно управление и да се пусне в действие. Както вече казах, може да се вземе добрия пример на Естония и да се възложи да се направи, ако ние не сме в състояние.", "date": "2018.02.11", "title": "Електронното правителство ще даде кадри на бизнеса"}
{"url": "http://standartnews.com/balgariya/borisov_izrazi_saboleznovaniyata_si_na_ruskiya_premier-368214.html", "text": "Министър-председателят Бойко Борисов изрази искрените съболезнования на българското правителство и лично своите към всички, загубили близки в катастрофата с пътнически самолет в Подмосковието. „Новината за тази огромна трагедия дълбоко ни потресе. В този труден момент бих желал да предам чрез Вас на семействата и близките на загиналите най-искрени чувства на съпричастност и състрадание\", посочва българският премиер в телеграма до руския си колега Дмитрий Медведев.", "date": "2018.02.11", "title": "Борисов изрази съболезнованията си на руския премиер"}
{"url": "http://standartnews.com/svyat/zemetresenie_ot_48_tresna_olimpiyskite_igri-368185.html", "text": "Земетресение с магнитуд 4,8 е било регистрирано тази сутрин в Южна Корея, съобщи Геологическият институт на САЩ, цитиран от световните агенции. Епицентърът е бил в близост до крайбрежния град Похан, на около 170 км югоизточно от Пьончан, където се провеждат Зимните олимпийски игри. Няма данни за пострадали и щети. Потребителите на мобилни телефони в олимпийското градче са били уведомени за земетресението. Южнокорейската метеорологична администрация съобщи, че трусът е бил вторичен след земетресението с магнитуд 5,4, поразило Похан през ноември.", "date": "2018.02.11", "title": "Земетресение от 4,8 тресна олимпийските игри"}
{"url": "http://standartnews.com/sport/slavi_binev_veche_tsyala_evropa_se_saobrazyava_s_nas-368193.html", "text": "- Горди сме от всичко това, което постигнахме, но винаги може и повече. Не отидохме с пълния отбор. Имаше някои състезатели с травми, допуснаха се и грешки. Но това европейско първенство ме кара вярвам в състезателите, че могат да постигнат много повече, тъй като това беше европейско клубно първенство. Тук има неограничен брой състезатели от различни държави. Говоря за страни като Турция, Испания, Италия, Русия, Азербайджан или Иран. Територията на това европейско първенство достигаше почти до Хаваите. Това беше на практика световно първенство. Много от световните състезатели се бяха изхитрили и се бяха записали в клубни европейски отбори, за да могат да участват. Имаше хора от Хаваите, от САЩ. Имаше и хора от екзотични държави. Ясно е, че това не може да се спре и си беше едно малко световно първенство. Всички играха много добре. Можеше да се вземат още медали. В общото класиране сме на пето място. - Не само, че се съобразяват, но и ни избягват. Ако преди време с радост другите приемаха факта, че ще срещнат българин, сега мисля, че всички се опитват на някакъв начин да избегнат срещите с наши състезатели. Имаме страхотен отбор в момента. Те вече не са само индивидуални състезатели. Имаме шампионски дух и то навсякъде. При мъжете, жените, младежите. Това е нещо много важно. - Разбира се, винаги има и малко протоколност в похвалите, които човек получава. Достатъчно много похвали съм получавал, за да вярвам на 100% на тях. Но действително, всички колеги дойдоха и казаха \"Слави Бинев прави революция. Преди 2 години ние не брояхме българския отбор за съществен фактор в този спорт. Сега вече наистина това е отбор, с който трябва да се съобразяваме. Вашите състезатели са едни от най-добри в Европа, дори в света\". - Всички ние трябва да се опитваме да поставяме рекорди пред себе си. Ние като ръководители трябва да се стараем да осигуряваме максимално най-добрите условия и да постигаме резултати, за да може нашите състезатели да имат условията да дадат най-много от себе си. Ние трябва да бъдем горди с резултатите, които направихме. Миналата година имахме 13 медала от световни и европейски първенства. Сега, още в първата работна седмица, така да се каже, спечелихме толкова медала (13). Помолил съм да бъдат сметнати абсолютно всички медали от миналата година. Надявам се феновете и любителите на спорта да разберат, че това, което направихме е наистина историческо и летвата е вдигната високо. И всеки, който стъпи в активна позиция във федерацията по таекуондо, трябва да защитава, това което е направено. - Следващото голямо първенство е държавното. Влади Далаклиев, Калоян Бинев и Митко Джорджев пък заминават за турнир в ОАЕ. Това е рангкингов турнир. Надявам се те да се качат по-нагоре в листата. Веднага след това те летят за Египет, където има също важен турнир. Междувременно по-голямата част от отбора ще замине за Словения, където ще играят на \"Словения Оупън\". А след това идва и \"София Оупън\", който също вече е рангкингов турнир. Турнирът се организира от клуб \"Рамос\" и българска федерация по таекуондо. Надявам се да бием всички рекорди от миналата година. Дано да направим добро състезание. Хубавото е, че всички авторитети в европейското и световно таекуондо харесват България. Те обичат да идват тук и ние наистина имаме удоволствие най-големите лидери на това красиво бойно изкуство тези лидери да бъдат тук.", "date": "2018.02.11", "title": "Слави Бинев: Вече цяла Европа се съобразява с нас"}
{"url": "http://standartnews.com/sport/balgarska_lekoatletka_s_titla_i_rekord_ot_balkaniadata-368187.html", "text": "Министърът на младежта и спорта Красен Кралев откри Балканското първенство по лека атлетика за юноши и девойки под 20 г., което се провежда в обновената „Асикс Арена\" в София. В церемонията участваха и председателят на Българската федерация по лека атлетика и президент на Асоциацията на балканските атлетически федерации (АБАФ) Добромир Карамаринов, вицепрезидентите на АБАФ Фатих Чинтамир  и Свободан Бранкович. „Балканското първенство за юноши и девойки под 20 г. е уникално състезание, което няма аналог в света. Радвам се, че тук са най-добрите лекоатлети юноши и девойки от всички 17 държави-членки на Асоциацията на балканските атлетически федерации\", каза Красен Кралев. По-рано през деня той награди победителите в дисциплината 1500 м. девойки. Златен медал с време 4:31.48 спечели републиканската шампионка в дисциплината Силвия Георгиева, а веднага след нея се нареди европейската вицешампионка за девойки на открито Лиляна Георгиева с време 4:42.00. Бронзът спечели Клара Андряшевич от Хърватска с време 4:44.21. Балканска шампионка на троен скок стана сребърната медалистка от световното първенство за младша възраст през 2017 г. Александра Начева, като постави и нов балкански рекорд – 13,43 м. Сребро за България в дисциплината троен скок юноши пък донесе Георги Начев, който получи медала си от главния секретар на ММС Асен Марков. Сребро спечели и Виктория Георгиева на 800 м девойки. Бронзови медали спечелиха Елена Георгиева (400 м девойки),  Александър Златев (400 м юноши) и Станислав Станков (60 м с препятствия). По-късно през деня са участията на българските състезатели в дисциплините дълъг скок юноши и девойки, 60 м юноши и девойки, скок височина юноши, овчарски скок юноши, 3000 м юноши. Балканското първенство се провежда за втори пореден път. В него участват спортисти от всички 17 държави-членки на Асоциацията на балканските атлетически федерации (АБАФ). Общият брой на спортистите е над 250. В българския отбор са включени 39 атлети, като в повечето дисциплини България е представена с пълен отбор от двама души.", "date": "2018.02.11", "title": "Българска лекоатлетка с титла и рекорд от Балканиадата"}
{"url": "http://standartnews.com/sport/petima_balgari_uchastvat_dnes_na_olimpiadata-368192.html", "text": "Петима български спортисти ще стартират днес на зимната олимпиада в ПьонгЧанг. Павел Ангелов ще кара от 13 ч (бъл.време) в третия си манш на шейнички. Малко след това е и финалното му спускане с което надпреварата завършва и ще бъдат разпределени медалите. В биатлона - спринт 10 км, ще стартират Красимир Анев, Владимир Илие, Димитър Герджиков и Антон Синапов. Техният старт е от 13,15 ч и ще бъде предаван пряко по БНТ и Евроспорт. И днес условията в ПьонгЧанг ще са екстремни за спортистите. В момента е около минус 12 градуса, а заради силния вятър усещането е за минус 20. Възможно е температурата да падне още до старта на нашите. Заради силния вятър сутринта бе отменено насроченото за днес спускане в алпийските ски при мъжете.", "date": "2018.02.11", "title": "Петима българи участват днес на олимпиадата"}
{"url": "http://standartnews.com/kultura/protest_vasil_mihaylov_otkaza_ikara-368213.html", "text": "Васил Михайлов отказа да приеме \"Икар\" за цялостен принос. \"Това е моят малък протест за всичко онова, което се случва и не се случва в театъра\", сподели великият актьор в  „Нашият ден\" по програма „Христо Ботев\" на БНР. \"27 март е голям празник. Още повече, че на тази дата е роден големият син. С моя опит, с моите успехи, с моите грешки - които сигурно са много, съм извоювал привилегията да отказва приятелства, срещи, роли, награди. Отдавна не съм член на Съюза на артистите. В моя театър, в който съм вече 50 години, „Българска армия\", няма такава организация. Но не само затова отказвам. В последното Велико народно събрание аз, Тодор Колев, Вили Цанков, оперният певец Стоян Попов, режисьорът Реджеб Садък бяхме създали Закон за театъра. Раздадохме го на депутатите, но тогавашният министър на културата Димо Димов и шефът на Съюза на артистите Стефан Илиев не го харесаха - защото игнорираше и министерството, и Съюза. Та затова съм виновен – защото много харесвам промените, но реформи без закони не се правят. А за това трябва да се носи отговорност\", мотивира се Васил Михайлов. Според него, през последните години в творческите съюзи има голяма криза. \"Най-големият въпрос е защо младите хора не членуват в САБ и не играят в театрите в провинцията. А се става актьор, когато изиграеш поне 50 роли\", категоричен е титанът на сцената и екрана, който неотдавна отказа участие в три родни филма.", "date": "2018.02.11", "title": "ПРОТЕСТ! Васил Михайлов отказа Икара"}
{"url": "http://standartnews.com/mneniya/es_parvo_se_boeshe_ot_balkanite_a_sega_se_strahuva_za_tyah-368211.html", "text": "- Стратегията е даже изненадващо политически богат и многопластов документ, генериращ динамика, но и очертаващ проблеми. Неслучайно в заглавието се съдържат понятията „достоверна\" перспектива и „засилен ангажимент на ЕС\" за разширение. Стремежът е да се покаже обръщане на досегашната тенденция на неглижиране на региона и прехвърляне на евроинтеграционните процеси от политическото в бюрократичното поле по отваряне на преговорни глави. Акцентът е поставен преди всичко върху процеса, а не толкова върху акта на присъединяване, като същевременно се очертае и реализуем времеви хоризонт. Обусловен от степента на изпълнение на критериите. Самият факт, че стратегията е фиксирана върху Западните Балкани, носи в себе си поне две важни послания. Първо, на този етап ЕС преодолява „проблема с цифрата шест\", т.е. Косово също е част от стратегията, но пък единствено в рамките на процесите за стабилизация и асоцииране – без ангажименти за членство засега (предвид острата съпротива на Испания, свързана с Каталуния). Второ, стратегията не третира Турция, която е единствената преговаряща страна, оставена встрани от процеса. Това я прави нервна, което пък прави реалистично провеждането на компенсаторната среща на високо равнище Труция – институции на ЕС във Варна (впрочем, възможността за подобна среща е предвидена в споразумението ЕС-Турция от март 2016 г. за мигрантската криза). - Това е задължително. С оглед съгласието за приемане на страните. И стабилността на ЕС. За да се избегне привнасянето на двустранни проблеми в него. Като под решаване на спорните въпроси на първо място се имат предвид пограничните такива (както подчерта и Юнкер). Но не само. Тук отделно е изведено условието за постигане на споразумение между Сърбия и Косово за урегулиране на проблемите в рамките на диалога „Белград-Прищина\" (това е приемливата и за двете страни формула за преговори, която да не предполага предварителното признаване на независимостта на Косово) – като условие за присъединяване на Сърбия към ЕС през 2025 г. Интересно е и изискването за прибягване до международен арбитраж (в случай, че не се постигнат двустранни споразумения за границите) и безусловно приемане на неговите решения. Което е както предупреждение към Сърбия и Косово, така и горчив отзвук от продължаващия спор за делимитация на териториалните води в Пиранския залив между Хърватия и Словения. Нещо повече, ЕС взима и превантивни мерки: предлага се разширяване на обхвата на проблемите, по които ще се взимат решения с мнозинство (за да се намали възможността за вето при увеличено количество членки); спазването на ценностите на Съюза и върховенството на закона; приемането на външнополитическите позиции на ЕС, включително рестриктивните мерки (очевидно предупреждение към Сърбия и позицията ѝ по санкциите срещу Русия). - Свързаността също е необходимост. Както вътре в региона, така и с останалата част от Европа. Примерът с отсъствието на самолетни връзки между държавите, когато при провеждане на регионални форуми всички участници от отделните страни се срещат първо на Виенското летище, за да отпътуват заедно към съответната столица, е повече от показателен. И тук, наред с изброените приоритети транспорт, комуникации, енергетика, образование, цифровизация, най-важното е изграждането на такава „мрежа от мрежи\" (впрочем, българска концепция за развитие на регионалното сътрудничество отпреди десет години, впоследствие забравена – от самата България), която да позволи безпроблемното общуване между хората. - Да реанимира стратегия, да динамизира процеси, да генерира политики. Стратегията – това е Солунският дневен ред, приет преди 15 години по време на гръцкото председателство и очертаващ пътя на региона към ЕС – и постепенно ерозирал. Процесите – на реформи в страните кандидатки  и на регионално сътрудничество (загубили импулс напоследък). Политики - всичко, залегнало в изведения приоритет „свързаност\", за който вече стана дума. Освен това България следва да направи нещо и за себе си – да върне българската външна политика на картата на региона. След години на абдикация. А политическата конюктура сега е максимално благоприятна за това – защото Западните Балкани отново са високо в дневния ред на Европа, а председателството осигурява значим институционален ресурс. - Дълго време Европа се боеше от Западните Балкани, сега се страхува за тях. Но би било много парадоксално, ако Русия, Китай или Турция се превърнат в двигател на евроинтеграцията на региона. Светът е взаимносвързан и в него няма запазени територии. Дезинтересирането на ЕС от региона и превръщането на разширяването в инерционна величина отварят политически вакуум. Има обаче съществени различия в интересите на външните спрямо региона страни: Русия и Китай търсят сътрудничество на ниво държава – първата с приоритети в сферата на сигурността, втората - в икономиката. Турция разчита на отношенията турска държава – балкански общества: на ниво етнос и религия. Към тези страни трябва да се добавят и интересите на Саудитска Арабия. И най-вече на радикалния ислям. Където вече става дума за идеология с адресат отделния индивид – радикална, анти-европейска, унищожителна. Като ликвидирането на квази-държавната компонента на „Ислямска държава\" в Ирак и Сирия ще пренасочи усилията именно към идеологическото проникване в Европа – и чрез завръщащите се бойци на ИД. Иначе казано, докато за Западните Балкани евроинтеграцията означава на първо място стабилност и просперитет, то за Европа тя е преди всичко геополитика и сигурност. - Иванович бе умерен политик, търсещ диалог и с Белград, и с Прищина, но негов пръв приоритет бе съдбата на сърбите в Косово. Убийството му показа, че сигурността в региона е много крехка и една искра може да доведе до нов конфликт. Вече никой не си спомня кое бе първо в Косово - надраскана църква или счупени прозорци на джамия, набит сърбин или убит албанец. Или обратното. Но резултатът е налице – спирала на насилието. Особено сред младите поколения – които не се познават, но се мразят. От друга страна случаят ясно показа силата на ЕС. Защото именно намесата на Брюксел и аспирациите за евроинтеграция на двете страни позволи конфликтът да не ескалира и диалогът Белград-Прищина да не бъде прекратен. - България не може да се откаже от Шенген. Дори и да иска. По силата на договора си за присъединяване към ЕС страната ни е длъжна да влезе в Шенген. Както и ЕС е длъжен да я приеме. Като се спазят условията за това. А те са технически. И както Еврокомисията, така и Европарламентът официално потвърждават, че те са изпълнени. Но Съветът, където се взимат решенията, т.е. страните-членки и преди всичко Холандия, Франция и Германия, поставят допълнителни политически условия, свързани с корупцията и организираната престъпност. Проблем реален (и това най-добре го знае всеки българин), но несвързан с присъединяването към Шенген. Правилата следва да се спазват от всички и не трябва да се променят в движение. Освен това България има задължения по опазване външните граници на Съюза, а за целта трябва да разполага с необходимите права и ресурс – включително пълен достъп до Шенгенската информационна система. - Правителството би следвало да изготви анализ за икономическите и социални последици от присъединяването към Еврозоната – цени, заплати, бизнес климат и т.н. - както и да начертае евентуални мерки за тяхното омекотяване. Но днес Еврозоната и Шенген са нещо повече от просто единна валута и премахване на граници. Те определят в дългосрочен план мястото на страната в ЕС. И в политически план неучастието в Еврозоната и Шенген автоматично оставя България в периферията на ЕС – с всички произтичащи от това последствия. Дебатът за пътя на ЕС трябва да се финализира в рамките на следващите една-две години. И тук следва ясно да осъзнаем, че оптиката е обърната: приемането на страната в Еврозоната и Шенген няма да бъде успех,  а част от пълноценното членство. Но неприемането ще бъде неуспех.", "date": "2018.02.11", "title": "ЕС първо се боеше от Балканите, а сега се страхува за тях"}
{"url": "http://standartnews.com/biznes/vladimir_vladimirov_tazi_godina_zanulyavame_zagubite_na_bdzh-368215.html", "text": "През тази година очаквам загубите да бъдат на нула, заяви Владимир Владимиров, изпълнителен директор на \"Холдинг БДЖ\" ЕАД, пред Канал 3. Той показа с конкретни цифри резултатите от реформите в БДЖ, извършени от новото ръководство от 2009 г. насам, когато след управлението на тройната коалиция задълженията на железниците стигат 843 милиона лева. \"През 2002 г. задълженията са 198 милиона, нарастват лавинообразно и през 2009 са 850 милиона лева и 8 милиона загуба\", посочи Владимир Владимиров. \"Ние влязохме в дружеството в края на 2009 и реформата започна през 2010 г. Поехме дружеството от господин Монов, трябваше да започнем реформите веднага. Графиката показва как намаляват задълженията и как намаляват загубите. През 2018 задлъжнялостта ни ще е 350 милиона лева, от тях 196 милиона са за реално плащане. Долната графика показва как намаляват загубите и се приближават до нулата и очакваме тази година да бъдат на нула\", каза Владимиров. Той коментира и други проблеми на дружеството, възникнали напоследък. \"Не мога да си обясня интереса на БСП към БДЖ. Аз очаквам по-скоро да ни подкрепят, защото политически дивиденти в този случай не би трябвало да се прави\", заяви Владимиров. Той обяви по повод политическата атака на БСП към БДЖ, че няма назначени на фиктивна работа футболисти. \"Има служители на БДЖ, които в свободното си време играят футбол. Нивото им е абсолютно аматьорско. Прокуратурата проверява Товарни превози, предоставили сме им цялата информация, ще им съдействаме и нека да изчакаме резултатите\", каза Владимир Владимиров. \"Има счупени столове на машинисти, но това, което трябва да кажем, че в България няма заводи, които да се занимават с ремонт, с резервни части за локомотиви\", каза Владимир Владимиров. Той увери, че такива столове ще бъдат доставени до април. Ще извършим вътрешна проверка на двама наши служители - тя вече е направена, които подават записи към една медия, после ще подадем оплакване след прокурорската проверка как се появяват тези фалшиви новини в медиите. \"Ние сме на правата страна, виждате, че продължаваме да си вършим нашата работа\", каза Владимир Владимиров.", "date": "2018.02.11", "title": "Владимир Владимиров: Тази година зануляваме загубите на БДЖ"}
{"url": "http://standartnews.com/mneniya/rekordi_v_proizvodstvoto_na_zarno_po_sveta-368199.html", "text": "Глобалната зърнена реколта ще е по-голяма, отколкото се очакваше преди месец. Такава е прогнозата на Организацията по прехрана и земеделие към ООН (FAO), оповестена на 1 февруари. Според експертите от FAO, през 2017 г. обемът на производството на зърнени култури в света е над предходните пикови исторически стойности. Пазарите на всички основни зърнени култури са стабилни, благодарение на увеличените добиви и рекордните преходни запаси. Експертите акцентират най-вече върху съотношението на нивото на запасите към равнището  на глобалното потребление. Този показател е значително над средните исторически стойности и характеризира  „много добре подсигурен пазар\". Очаква се глобалната реколта от зърнени храни да е 2,64 млрд. тона, с 32,8 млн. тона ръст спрямо 2016/17 г. Така прогнозната летва е вдигната с 13,5 млн. тона. Увеличените добиви и рекордните преходни запаси означават и рекордно предлагане на зърнени храни в света – 3, 33 млрд. тона. Това, при изоставащо потребление, води до натрупване на още по-голям преходен глобален запас от зърно в края на 2017/18 г. – 738,6 млн.т, с 36 млн. т над нивото в края на предходния сезон.  Съотношението на нивото на запасите към равнището на потребление през 2017/18 г. се очертава да достигне 27,7 на сто - най-висок показател от 18 г. насам. Прогнозата за глобалния добив от пшеница е коригирана във възходяща посока с 2,8 млн. тона - от 754,8 млн. на 757,5 млн. т. Прогнозата за световното потребление се намалява с 6 млн. тона спрямо данните  отпреди един месец – до 733,9 млн. т. Тази диспропорция води до рязко увеличение на глобалния преходен запас от пшеница – 269,8 млн. т, в сравнение с 257,0 млн. т от декемврийския доклад. Според анализаторите  това е обективна предпоставка за запазване на относително ниските цени на зърното на световния пазар. Очаква се, че през 2017/18 г.  обемът на световната търговия  със зърно да достигне 404 милиона тона, което е само с 1.8 милиона тона (0,4%) под нивото на  рекордното постижение от миналия сезон. Обемът на търговията с всички основни зърнени култури (с изключение на царевицата) може да намалее. През 2017/18 г. (юли - юни) обемът на световната търговия с пшеница  се очаква  да стигне 175 милиона тона, което е с 2 милиона тона (1,4%) по-малко в сравнение с 2016/17г. и  с  500 хил. тона под  равнището на декемврийската прогноза. Този спад, в сравнение с предходния сезон отразява преди всичко редуцирането на търсенето от страна  на Индия, Китай, Мароко и Тайланд.", "date": "2018.02.11", "title": "Рекорди в производството на зърно по света"}
{"url": "http://standartnews.com/balgariya/yavor_notev_zakonat_za_mediite_hvarlya_kamak_v_blatoto-368212.html", "text": "Във връзка с този законопроект за собствеността на медиите на Делян Пеевски, ще имаме поводи да разговаряме. Очевидно се хвърля камък в блатото и в това няма нищо лошо. Това каза Явор Нотев от Обединени патриоти, зам. председател на 44-то Народно събрание по Канал 3. \"Началото на разговора изглежда приемливо, навременно и оптимистично за разкриване на неща, които остават скрити от очите на обществото. Защо да не поговорим\", каза юристът. Според него разкриването на досиетата на медиите \"като че ли е по-актуално\". \"Докато случващото се с медиите е въпрос на настояще, може би и на бъдеще, така че има място за този разговор. Да видим докъде ще стигнем. Докато другият разговор - за приватизацията, изглежда вече въпрос от миналото\", мотивира се Явор Нотев. За собствеността на тв \"Алфа\" също няма притеснения: \"Собствеността на тв Алфа е на господин Сидеров - той е човекът, той е двигателят, той е създателят, той е всичко. И може би така е честно. Мисля, че няма по-честен начин пред нашите избиратели и зрители\", заяви Явор Нотев.", "date": "2018.02.11", "title": "Явор Нотев: Законът за медиите хвърля камък в блатото"}
{"url": "http://standartnews.com/balgariya/balgarka_naragana_ot_sanarodnik_v_holandiya-368186.html", "text": "Българка е открита без пулс и кървяща късно през нощта в петък в холандския град Баандам, пише Netherlands Times. 44-годишен мъж, също българин, влиза в близко полицейско управление, за да уведоми властите за нападение с нож. Той е държал окървавен нож. Полицията го е задържала като заподозрян. 28-годишната жена е открита в критично състояние и е откарана в болница в Амстердам.", "date": "2018.02.11", "title": "Българка наръгана от сънародник в Холандия"}
{"url": "http://standartnews.com/balgariya/zimata_se_zavrashta-368183.html", "text": "Днес почти в цялата страна ще вали сняг, само на места в Горнотракийската низина все още дъжд, но по-късно и там ще се примесва със сняг, прогнозира НИМХ. Ще се образува снежна покривка. Привечер от запад валежите ще започнат да отслабват и да спират. Ще духа умерен, в Източна България до силен вятър от север-североизток, който през деня постепенно ще се ориентира от северозапад и с него ще продължи да нахлува студен въздух. На места в Дунавската равнина, Предбалкана и Родопите, където валежите ще са по-интензивни, ще има условия за снежни виелици и навявания. Минималните температури ще са между -2° и 3°, а максималните – от 0° до 5°. По Черноморието ще е облачно с валежи от дъжд, по северното крайбрежие примесен със сняг. Ще духа силен вятър от север-североизток, който през деня ще се ориентира от север-северозапад. Максималните температури ще са 3-6°. Температурата на морската вода е 6-7°. Вълнението на морето ще бъде 3-4 бала. В планините ще е облачно със силни снеговалежи. Ще духа умерен, по билото на Стара планина временно до силен вятър от север-североизток, който след обяд ще отслабва. Максимална температура на височина 1200 метра около 0°, на 2000 метра около -6°. Атмосферното налягане е по-ниско от средното за месеца и през деня бавно ще се повишава.", "date": "2018.02.11", "title": "Зимата се завръща"}
{"url": "http://standartnews.com/balgariya/planinskata_sluzhba_preduprezhdava_turizmat_v_planinite_e_opasen-368188.html", "text": "Лоши са условията за туризъм в планините, съобщиха Планинската спасителна служба (ПСС) при БЧК, цитирана от Фокус. Навсякъде в планините е облачно, мъгливо, а по високите билни части - ветровито, като температурите са отрицателни. На места превалява сняг, новата снежна покривка е от 6 до 20 см. Заради силния вятър през нощта на места са се образували навявания, и лавинната опасност е повишена. Лифтовите съоръжения в курортите работят.", "date": "2018.02.11", "title": "Планинската служба предупреждава: Туризмът в планините е опасен"}
{"url": "http://standartnews.com/balgariya/volen_siderov_blagodarih_na_gerb_che_otlozhiha_konventsiyata-368194.html", "text": "„В управляващата коалиция нашето мнение относно Истанбулската конвенция беше много важно, че ГЕРБ са склонни да мине тази конвенция, тъй като това е натиск отвън\", заяви в студиото на \"Денят започва с Георги Любенов\" по БНТ лидерът на „Атака\" Волен Сидеров. „Радвам се, че ГЕРБ дадоха заден ход и отложиха вкарването на конвенцията. Видяхме силният обществен отзвук, църквата реагира за първи път така масово и силно. Благодарих публично на ГЕРБ, че направиха този жест да отложат конвенцията, да се направи един обществен разговор\", допълни Сидеров. „Виждате, че споровете и разгорещената дискусия продължават, и това е хубаво и добре. Аз някой път сравнявам ЕС със Съветския съюз, само че разликата е, че преди не можеше да се дискутира от директивите от Москва, сега поне може да си дискутира, да има обществено мнение \"за\" и \"против\". Така, че могат да се убедят и в някакъв момент да кажат: наистина аргументите на тези противници, вашите, на патриотите и на другите са верни и сега не му е времето на тази конвенция. Имаме си закони, самото насилие е достатъчно визирано в българските наказателни закони и нямаме нужда от допълнителни конвенции, които да фокусират върху точно определен вид насилие. Насилието  върху жени, деца, мъже, домашното насилие се обхваща от българския Наказателен кодекс. В Европарламента и в Европа като цяло има такива течения, които натискат, тласкат да бъдат приети еднополови бракове\", заяви Сидеров.", "date": "2018.02.11", "title": "Волен Сидеров: Благодарих на ГЕРБ, че отложиха конвенцията"}
{"url": "http://standartnews.com/balgariya/sedmichen_horoskop_10__16_fevruari-368158.html", "text": "Стартира седмица на големите надежди и на важните цели. Мечтите и фантазиите изпреварват реалността. На 15 срещу 16 февруари предстои новолунието за месеца, съчетано с частично слънчево затъмнение. Но това е само едната страна от характера на периода. От другата на везната е стремежът ни към равновесие и хармония, подплатен с планетна подкрепа - тази от страна на Уран. Благодарение на слънчевото затъмнение, ние ще се срещнем директно с енергиите на управителя на зодиакалните знаци Водолей/Козирог/ и на епохата, в която живеем. Днес Уран е решен да покаже характер и сила на владетел. Задават се много нови, непознати ситуации и събития, за които, искаме-не искаме, трябва да сме подготвени. Това означава и необходимост за адаптиране към променящите се обстоятелства, както и преподреждане на житейски цели и ценности. Преобразованията наистина ще са големи. Те няма да се случат за ден или седмица, но през тази част от февруари 2018 година ние ще осъзнаем колко близко сме до тях, както и какво точно трябва да направим, за да влезем в синхрон с посланията на звездите, носещи духа на Уран, т.е., духа на промяната. Заедно с тази по-обща тенденция, през делника ни ще текат още интересни линии. Възможно е мнозина от нас да преживеят неочаквани събития и обстоятелства в любовта. Всеки от нас ще ги преработи по своя си начин, според своите възможности. Моят съвет към всички гласи: съпротивата, несъгласието и затварянето на очите не помагат. От нас се очаква да проявяваме търпение и последователност на всички нива от делничната ни изява! Съгласна съм, че за целта ще са ни необходими смелост и сила. Трябва да ги намерим. От къде? Това е отново въпрос, чийто отговор всеки сам намира. Накрая ще си позволя отново да напомня, че все така сме под властта на силен Юпитер. Част от неговите проявления се засилват покрай аспекта му с транзитиращото Слънце от знака на Водолей. Те се свързват най-вече с опасност от отпускане. Връзката Юпитер/Слънце ни подтиква да „му отпуснем края\" по отношение на храната, питиета и другите удоволствия от живота. Също така може да ни направи прекалено самодостатъчни, самодоволни или самомнителни. Нито едно от всички тези човешки качества не отговаря на натюрела на дните. Следователно, редно е да се въздържаме през седмицата поне от тяхната прекомерна изява в поведението. Съветът, който прочетохте току-що, приляга най-вече на дните 10, 11, 12 и 13 февруари. Съобразявайки се с предписанието, ние си гарантираме доброто настроение през целия период и специално по време на частичното слънчево затъмнение, което не е никак малко. Овен Без проблем в стратегията Иска ви се да видите своя делник различен, което в превод ще рече – раздвижен. Рутината ви влудява. Преди да тръгнете към промени, направете анализ и решете къде да е акцентът на вашите търсения, очаквания, какви да са новите ви занимания. Дали ще се съсредоточите върху работно-професионалните задачи или ще заделите повече време за лично-интимните контакти, дали ще променяте визията си, решава всеки в зависимост от индивидуаната ситуация. Не се безпокоя дали ще постъпите правилно. Убедена съм, че ще се ориентирате вярно, тъй като разполагате със завиден духовен и физически потенциал. За да не привличате нечии недоброжелателни помисли с провокативно поведение или външен вид, забранете си на 15 и на 16 февруари да влизате в дискусии. Не е подходящото време и за започване на съдебни дела. Подредете прилежно документите, които прилагате към съответни административни казуси. Телец Предпазливост 24/7 Предпазливост! Това трябва да е мотото ви през започващото седемдневие - от сутрин до вечер.  Прилагайте го навсякъде и ще избегнете неприятните удари или сблъсък с реалността. По този начин се справяте с най-същественото, със силата на Уран по време на затъмнението, която ви провокира да извадите от себе си скрити, неподозирани за околните черти от характера. Последиците, сигурна съм, няма да се харесат нито на тях, нито на вас. Около 15 февруари е възможно е да ви се предостовят варианти за разрешаване на финансови, инвестиционни или парични въпроси, но това не означава, че желаното е реално изпълнимо. Причината, според мен, да не сте сигурни в околните е, че продължавате да се ръководите от енергиите на подсъзнателното, от своите вътрешни убеждения, без да ги съпоставяте с реалната картина. Обикновено съумявате да се справите с това разминаване. И днес бихте го постигнали, ако подчините делника си на работа и отново работа. Близнаци Проявете търпимост към чуждото мнение Променя се светогледът ви, търсите нови ориентири за живота и преорганизирате приоритетите си. Ще се откажете не от едно свое намерение, такава ще е съдбата и на силно афиширани дотук виждания. Далечни проекти и непосетени места по света вълнуват вашите мисли и генерират емоции. Делничното отива на заден план. Това си е една опасна тенденция. Характерът на периода изисква съсредоточаване и детайлност в работата. Възможни са грешки, пропуски, които да провокират загуба на време, пари, и на доверие към вас от страна на авторитетни хора. Разминаването между нагласи и реализация изтощава организма ви. Използвайте 15 и 16 февруари за активна почивка и за възстановяване. Звездните аспекти предполагат да осъзнаете необходимостта от спокойно обмисляне на всяка стъпка. Ако тогава ви се наложи да обсъждате в широк кръг проблеми, засягащи интересите на повече хора, проявете търпение и търпимост към чуждото мнение. Рак Търсете спокойствие за духа Заложете на идеите. Те ще създадат обединителен център за несъвместимите до вчера интереси, виждания. Средата на февруари не е вашият активен период от месеца. Вие не чувствате прилив на енергия, не намирате пряк път до сърцата на околните и не общувате с непринуденост и желание. Да не забравяме, че на 15 срещу 16 февруари е кулминацията на частичното слънчево затъмнение и тогава вие нямате съюзници в лицето на планетите, включени в този небесен феномен. И все пак. Ако не сте прекалено настоятелни, планетите ще ви оставят на спокойствие. От вас зависи дали ще си създадете проблем, отваряйки теми, които спокойно могат да отлежат още известно време между папките или в мислите ви. Надявам се, всеки да се възползва от този период, за да осмисли поведението и целите си. Звездното послание е отправен призив: не забравяйте за нуждата от спокойствие за духа и от за равновесие за тялото. Няма как да угодите на всички, но можете да направите така, че да няма недоволни. Лъв Запазете хладнокръвие Вие не сте готови да отстъпите. Вървите напред, искате повече, искате да преизпълнявате програмата си. Неочаквано и непредизвикато според вас, мислите ви се втурват към миналото. В делничните отношения ще се намесят събития и лица, които макар в нова роля, ще ви поставят пред стари, познати затруднения. Посрещнете нахълтването на неочаквани, непредвидени обстоятелства хладнокръвно. Не се заблуждавайте, че те само преминават през живота ви. Не сте в състояние да им се противопоставите със сила, тъй като днес цялата ви енергия отива за преработване на вибрациите на частичното слънчево затъмнение.  За да не разпилеете силите си и да не подкопаете кондицията си, съветвам ви през дните от 14 до 16 февруари включително  да не се хвърляте в досадни и уморителни дейности, да не се претоварвате физически, да не водите безкрайни разговори и най-вече да контролирате как се храните, с какво, в какви количества. Дева Не поемайте излишни ангажименти Започвам с предупреждение: не поемайте сериозни ангажименти, не вземайте важни решения през дните около частичното слънчево затъмнение /15 срещу 16 февруари/. Прочетете, моля, във въведението за неговите характеристики. Зигзагообразно, на моменти дори хаотично ще се движи вашият делник. Започвате едно, решавате друго и тръгвате в съвсем различна посока. Вашите действия и поведение се ръководят изцяло от потребностите на околните. Готови сте да се притечете на помощ, без да се поинтересувате дали е било нужно. Освен в сферата на личните взаимоотношения, завладени от неразбирателства по различни причини, и в професионалните ви дела няма да липсват затруднения. До 14 февруари тази нелека за вас ситуация ще се държи под контрол поради някои вече установени отношения или уговорки. Впечатлението и мнението, което са си изградили за вас, може да обърне резултата, както в желаната, така и в противната посока. Не насрочвайте на 15 февруари важни срещи. Везни Късметът е с вас: действайте Започвам с уточнение. Частичното слънчево затъмнение от знака на Водолей на 15 срещу 16 февруари ви предоставя шанс. Не пропускайте да си го отбележите и да го очаквате в готовност за действие. Така ще реагирате адекватно на задаващите си промени. Не се страхувайте да управлявате живота си. Знаете, че можете и го искате. Подреждането на делника, отношенията на работното място, взаимоотношенията с партньора и близките хора зависят от вашите усилия за постигане на разбирателство и хармония. Преди и след кулминацията на затъмнението вие ще сте отворени да чувате какви ви говорят, да съвместявате усилия, но и да предлагате, когато е възможно, нови, разкрепостени идеи за реализация на общите цели. Любовни преживявяния, сантиментални истории или появата на нов член във фамилията са само донякъде отговорни за безсънните нощи –обичайно състояние покрай затъмненията. И без тях вие се надпреварата с времето, преследвайки близки и далечни планове. Скорпион Чуйте гласа на тялото Желаете или не, разрешаването на парични въпроси и на стари спорове, е основата тема през дните до 16 февруари. С ръка на сърцето си признайте, че ви се харесва околните да обсъждат поведението ви. Съюзничеството на Венера и Нептун е във ваш интерес, а техните вибрации ви стимулират за работа, тъй като са в хармония с вашето излъчване. И не само за това. Вие знаете как да се забавлявате. Дните от 10 до 14 февруари ще покажат на заобикалящите една друга страна от вашия характер. Тъй като вие с лекота ще се напасвате спрямо делничните реалности, желаното ще постигате бързо, а промените ще ви стимулират да правите нови проекти. Характерът на дните настоява именно на това: да се търсят нови пътища, да се чертаят нови планове за бъдещето. През дните, подвластни на затъмнението, именно на 15 и 16 февруари, е редно да се дистанцирате от делничната залисия, за да се посветите на лични занимания, да се задълбочите в мислите си или да се вслушате в гласа на тялото си. Стрелец Промени на бързи обороти Търсите и очаквате промяна. Еднообразието ви уморява. Вероятно поради това не се страхувате от нахлуването в лично-интимните ви отношения на нови лица и на предизвикателства след общуването с хора, които не познавате добре. Всичко ще се случва на бързи обороти и дори няма да ви остане време да се запитате за мотива, да потърсите ориентира. Едва след време ще си дадете сметка какво сте преживели. Тъй като енергиите на частичното слънчево затъмнение докосват само индиректно вашия зодиакален знак, не трябва да разчитате на неговите вибрации да „отворят\" интуицията ви. Внимавайте, ако искате правилно да разгадавате всеки ход на отсрещната страна. Поради тази причина, смятам да ви предложа да сте съсредоточени там, където ви е важно и да не се претоварвате със задачи. Финансови въпроси и обсъждането на имуществени казуси отложете за друг ден. Убедена съм, че поради емоционалността ви, не сте в състояние да видите как ще се променят някои важни обстоятелствата в бъдеще. Козирог Очакват ви странни дни Делникът непрекъснато ще ви провокира и ще привлича вниманието ви със събития и обстоятелства. По презумпция не сте склонни да се възпламенявате бързо, нито да давате простор за емоциите си. На вашия характер по природа му отива спокойно и премислено поведение, уравновесени реакции. И в този случай трябва да постъпите така. Онова, което вдига пушилка, ще се окаже почти негодно за употреба в бъдеще. Както сами разбирате, странни дни ви очакват. Специално 14 и 16 февруари са ви подготвили много изненади. Те ще изникнат неочаквано и ще се пробват да променят в последния момент нагласата ви към вече възприети решения или обявена позиция. Както вече се разбрахме, това ще си е чиста проба загуба на време, пари и енергия. Далеч по-разумно е да си подсигурите през седмицата повече лично време, да оставате встрани от шума на забързания работен ден. Духът ви се нуждае от спокойствие за размисъл, а тялото ви – от отмора. Водолей Сила и риск ви движат напред Мислите ви хвърчат в различни посоки. Не се стремете да ги фиксирате, така само ще загубите част от очарованието на периода. Предизвикателството на дните е в преоткриването на неща, на познания и възможности, до които не сте се докосвали. Изискват се и сила, и доза риск, но вашият натюрел притежава и двете. Нещо повече, те присъстват в поведението ви, когато сте целенасочени. Мнозина са уверени и спокойни, смятат, че няма какво да ги изненада. Не бъдете толкова самоуверени. Специалните моменти, които ще преживеете между 10 и 14 февруари, със сигурност ще крадат време от съня ви. Някои ще открият обожател, други ще се окажат пред професионален избор, на трети ще се наложи да променят стратегията си по отношение на семейните дела или подхода си към партньора. Във всяка една от изброените ситуации, ще печелите подръжка и разбиране, ако сте открити, честни и усмихнати. Риби Изяснете чувствата си Не е лесно да разберете какво точно ви е подготвила седмицата. Причината, преди всичко, е във факта, че вие не сте наясно с чувствата си, а и с желанията си. Докато не ги вкарате в ред и не решите, че сте избрали позиция и поведенческа линия, няма да имате спокоен ден. Още повече, че дните от периода са с висок градус на емоционални потребности покрай частичното слънчево затъмнение. Няма как да отрека, че периодът е труден и специален. До 16 февруари Венера и Нептун продължават заедно своя път през знака ви: очаквани са неконтролирани подтици за повторо преживяване на моменти от миналото, връщане към неразрешени казуси, упреци за вече приключени. За да се справите по-лесно със ситуацията, моля, наричайте нещата с техните имена, не позволявайте да ви налагат мнение, да ви карат да говорите или да признавате неща, които не мислите. Колкото по-малко очаквате или изисквате от околните, толкова по-лесно ще ви е да си създадете вярна и точно представа за техните намерения.", "date": "2018.02.11", "title": "СЕДМИЧЕН ХОРОСКОП /10 - 16 февруари/"}
{"url": "http://standartnews.com/balgariya/delyan_dobrev_nov_zakon_za_energetikata_v_tezi_kratki_srokove_e_nevazmozhen-368191.html", "text": "В тези кратки срокове няма как да изготвим нов Закон за енергетиката,  заяви председателят на парламентарната комисия по  енергетика Делян Добрев пред БНР. Той определи срещата с бизнеса като ползотворна и  каза, че ще се приемат набелязаните мерки. \"Написахме  редица мерки и си поставихме срокове за изпълнението им, обясни той. - Те са сериозна крачка  в посока либерализация на пазара на електроенергия в България. От една страна  на свободния пазар ще излязат множество производители, които до момента имаха  преференциални условия. По този начин продавачите на енергия на българската  независима борса от трима ще станат близо 100. Това ще даде по-голяма  ликвидност на борсата и ще бъде признак, че цената, която се получава на тази  борса, е пазарна. От друга страна се разбрахме държавните централи да предлагат  различни профили, различни продукти на борсата, да предлагат отделно дневна  енергия през седмицата и отделно нощна енергия за компаниите. Говорихме и за  американските централи, казусът е от 4 години. Има напредък по този казус,  свързан с евентуална държавна помощ. Знаем, че тези договори са несъвместими с  европейските правила за либерализация на пазара на енергия и пречат на либерализацията.  Необходимо е ускоряване на преговорите с двете американски централи, за да се  постигне споразумение за разваляне на договорите. Надявам се в  рамките на следващите 10 дни да имаме конкретните текстове, които да внесем в  парламента. Началото на март би трябвало да сме в напреднала фаза на приемане  на тези промени, подчерта Добрев. По отношение на договорите с американските централи депутатът се надява в  следващите 2-3 месеца да има напредък\", допълни Добрев. Според него, ако има инвеститори, които желаят да продължат проекта АЕЦ \"Белене\", не трябва да се губи време.", "date": "2018.02.11", "title": "Делян Добрев: Нов закон за енергетиката в тези кратки срокове е невъзможен"}
{"url": "http://standartnews.com/balgariya/naytezhki_sa_patnite_usloviya_v_ludogorieto_i_rodopite-368190.html", "text": "Над 600 машини почистват републиканските пътища в районите със снеговалеж. Най-много машини работят в Североизточна България - в областите Шумен, Варна, Добрич и Силистра, и в Родопите - в областите Смолян, Пазарджик и Кърджали, където снеговалежите са най-силни. Обработката на настилките продължава, за да се осигури безопасността на пътуването при зимни условия. Това съобщиха от пресцентъра на Агенция „Пътна инфраструктура\". Без ограничение за всички моторни превозни средства е преминаването през проходите \"Републиката\", \"Ришки\", „Айтоски\", \"Обзорски\" . Забраненио за МПС над 12 т е движението през \"Троянски\", \"Котленски\" , \"Петрохан\", \"Шипка\", \"Предел\", 'Рожен\", \"Превала\" и \"Печинско\". През „Вратник\" и \"Твърдишки\" е забранено за превозни средства над 10 т, а през „Дюлински\" и \"Пампорово\" за МПС над 3,5 т. Агенция „Пътна инфраструктура\" препоръчва на шофьорите на тежкотоварни моторни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки указанията на „Пътна полиция\". Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори. 27-те областни пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.02.11", "title": "Най-тежки са пътните условия в Лудогорието и Родопите"}
{"url": "http://standartnews.com/balgariya/svlachishte_ostavi_bez_tok_grad_v_rodopite-368195.html", "text": "Свлачище събори електрически стълб в град Неделино, Смолянска област. Няма пострадали хора. Около 300 домакинства са без ток. Вероятна причина за активиралото се свлачище са обилните валежи, смята мъж, който живее на пропадналата улица в града. Снощи към осем-девет часа пропадна стълб в резултат на свлачище на улица \"Бор\", квартал \"Черешките\" в град Неделино. Стълбът пропадна и голямо щастие е, че по това време нямаше хора на това място, каза Севдалин Чандъров. Много е лошо времето, продължава да вали сняг и дъжд. Земята е подгизнала. Още два стълба са застрашени да паднат на същата улица \"Бор\", обясни мъжът. Кметът на Неделино Боян Кехайов увери, че са взети мерки. Работят екипите навсякъде, така че няма проблеми. \"В момента го възстановяват екипи на енергото, и в Згурово и Гарвач се обадиха, че има прекъсване на тока. Координираме действията и хората работят, така че до два часа всичко ще бъде нормализирано\", обясни Кехайов.", "date": "2018.02.11", "title": "Свлачище остави без ток град в Родопите"}
{"url": "http://standartnews.com/balgariya/melnik_cherpi_chuzhdentsi_s_eliksir_na_bogovete-368189.html", "text": "С празник за душата Мелник прогони зимната меланхолия и почерпи с напитката на боговете хилядите гости от страната и чужбина. Най-малкият ни град за седма поредна година доказа, че е великанът на виното и че течният еликсир е ключът на населеното място към света. Община Сандански, Сдружение „За Мелник\" и винопроизводителите от Долината на Струма показаха, че са гостоприемни и приготвиха 2 тона от течния еликсир за жадните за незабравими изживявания многобройни туристи. Още рано сутринта най-нетърпеливите окупираха десетките шатри на майсторите на виното. Масите изкушаваха ценитерите с подредените като по конец бутилки с божествената напитка. А изборът бе за всеки вкус – червено, бяло и розе. Гърци се оказаха сред най-ранобудните гости и побързаха да дегустират чаша след чаша с питието и да купуват за вкъщи. Двудневният Фестивал „Златен грозд\" събра в архитектурно-историческия резерват най-добрите винарски изби. Те предложиха на своите гости най-качествените си вина с подчертана индивидуалност и с усещане за автентичния мелнишки произход. Всички лозя са сертифицирани съгласно българското и европейското законодатество за производство на биологично грозде. Презентираните еликсири основно са от сортовете „Широка мелнишка лоза\", „Мелник 55\", „Мерло\" и „Каберне\", които са характерни за Мелнишкия регион и са визитната картичка на производителите. Винарите се похвалиха, че в последните години развиват непрекъснато винения туризъм и гостите в избите им се увеличават непрекъснато. Те работят в партньорство с община Сандански по проекти за реклама и мениджмънт на региона, както и за решаването на инфраструктурни проблеми в най-малкия ни град и околните селища. „Мелник пази своите древни традиции. Тук хората са сред най-гостоприемните и това се вижда от всички гости. Благодаря на винарските изби, че са изложили най-добрите си вина, а на местните жители – за поддържането на традициите във винопроизводството. Дегустирайте от еликсира и се насладете и на виното, и на фолклорната палитра в двата фестивални дни\", с тези думи откри събитието Кирил Котев, кмет на община Сандански. Според Павел Граматиков, собственик на Винарска изба „Рупел\", мелнишките вина са изключително качествени и спокойно могат да конкурират дори най-известните световни марки. Той уточни, че правят бутикови и много хубави напитки, като ги реализират не само на българския пазар, но и в чужбина – Швейцария, Германия, Франция, Чехия, САЩ и Канада. „Задължително е виното да се прави с много любов, защото то е любов, а любовта е вино. Тази земя са я работили нашите деди, ние продължаваме делото им. Не е случайно, че в този район са живели много народи, чиито традиции и легенди съхраняваме до днес\", каза още Граматиков. Мелничани отвориха за два дни и сърцата, и домовете си, като не забравиха да отворят и бутилките с домашно вино, за да почерпят гостите си от страната, Гърция и Македония, за да ги поведат в уникално винено пътешествие, което продължава и в неделя. Фестивалът „Златен грозд\" в град Мелник и тази година бе с благотворителна кауза. Местните жители приготвиха традиционни ястия и специалитети, които изложиха на кулинарен базар за гостите си. Всички събрани средства ще бъдат дарени за лчението на 2-годишната Божидара Самарджиева от санданското село Катунци. Детето има гастроентерологични проблеми, които водят до отслабване и обезводняване на организма. Средствата са нужни за проследяване хода на заболяването и провеждане на строг хранителен режим на момиченцето. Не само дегустация на прочутото мелнишко вино, но и много музика, и добро настроение въпреки изсипалия се дъжд, бе картината в Мелник в съботния ден. Гостите се потопиха в света на лозарството и винарството и не обръщаха особено внимание на дъжда. Специалисти пък избираха представените в конкурса домашни червени вина в категориите „Мелнишка лоза\" и „Букет\", за да определят кои са най-добрите. Победителите ще бъдат обявени днес. В празничната програма участие вчера взеха самодейни състави от общината и страната. Специално участие имаше кукерската група от симитлийското село Черниче, Гайдарски състав „Петко Войвода\"-София и Мъжка фолклорна група „Огражденска четворка\". През втория фестивален ден в Мелнишко ще прозвучат гласовете на народните певци Теди Еротеева, Георги и Иван Гоцеви. Мелник посрещна чист като аптека своите гости за двудневния фестивал. Броени дни преди голямото събитие приключи ремонтът на една от основните улици в населеното място, която минава по дължината на културно-историческия резерват. С много труд и ентусиазъм бе изцяло почистен от боклуци и наноси изкуственият канал в най-малкия ни град. „Така е по-удобно за туристите, а и по-безопасно. Преди при дъждове водата се затлачваше заради боклуците в дерето, което не бе чистено 25 години. Сега такъв проблем няма. Благодаря на местните хора, които активно се включиха в уборката. Дори тази сутрин, в 06,30 часа, няколко жени заметоха централните улици и площада. Не е случайно, че туроператори напоследък ни хвалят, че сме най-чистият град в България\", сподели кметът на Мелник – Наско Петев. Преди ремонта и полагането на паважна настилка улицата бе покрита с пясък и кал. Община Сандански не само осигури ремонтните дейности по основната търговска улица, но доизгради и подпорната стена на реката, която се рушеше и бе опасна за жители и гости на курорта. Целият град бе озеленен, за да е достоен домакин на фестивала и да приюти под своите уникални пясъчни пирамиди празнуващите на „Златен грозд\".", "date": "2018.02.11", "title": "Мелник черпи чужденци с еликсир на боговете"}
{"url": "http://standartnews.com/balgariya/iliyana_yotova_zaryaza_loze_i_tropna_horo_v_delchevo-368196.html", "text": "Вицепрезидентът Илияна Йотова присъства на традиционния празник на лозята и виното в гоцеделчевското село Делчево. Заедно с кмета на общината Владимир Москов тя заряза лозето на Стоян Касапов в местността \"Баира\". След това тя тропна и хоро на площада, заедно с местни жители. \"Мрачни статистики бяха изнесени тези дни. Хората в българските села са най-застрашени в цяла Европа от социално изключване. Зад тази купешка дума и това понятие стоят много тежки и тревожни показатели. Почти всеки месец затваря по едно българско село. Държавата, политиците и институциите са в огромен дълг към българските села\", предупреди Йотова. \"Държавната помощ за малките общини, за селата, трябва да бъде национална политика, а не да се остави на инерцията. Тогава ще се върнат и младите хора. Данъчни облекчения, възможност да се ползват с привилегии европейски средства,т.е. облекчен режим при кандидатстване по проектите, възможността по-малките общини да не остават в зависимост от големите градове, а напротив да бъдат достатъчно самостоятелни. Тази година е решаваща, защото се прави европейския бюджет за следващите пет години. За България е жизнено важно да се запази сегашната философия за получаване на финансиране от европейските фондове. Планът \"Юнкер\" е за богатите държави, за големите компании, за големите инфраструктурни проекти. Ако се заложи само на такива средства ние ще страдаме много и ударът ще бъде най-вече върху българските общини\" заяви още Илияна Йотова. На традиционния ритуал по зарязване на лозята присъстваха и евродепутатът Асим Адемов, народният представител Богдан Боцев, кметът на Гоце Делчев Владимир Москов. \"Имах много покани, но това е един от най-хубавите краища на България и естествено е моя избор да падне върху Делчево. За първи път съм тук и съм очарована от природата, която виждам. Вижте какво здраво време ни посреща, което означава че ще има и добър берекет\", каза вицепрезидентът Илияна Йотова. \"Не само тук, но и в полето има много сериозни масиви от лозя. Не сме най-известния лозов край, но пък се произвежда много хубаво грозде и вино\", допълни кметът на Гоце Делчев Владимир Москов. Определени бяха и победителите в различните категории производители на вино. Наградите за младо вино реколта 2017 връчи вицепрезидентът Илияна Йотова.", "date": "2018.02.11", "title": "Илияна Йотова заряза лозе и тропна хоро в Делчево"}
{"url": "http://standartnews.com/balgariya/mvnr_nyama_zaginali_balgari_v_samoletnata_katastrofa_obnovena-368200.html", "text": "До момента няма постъпила информация за пострадали български граждани при инцидент с разбил се пътнически самолет в Подмосковието, съобщиха от пресцентъра на Министерството на външните работи. По-късно информацията беше потвърдена от българското посолство в Москва, което е получило потвърждение от руските власти, че на борда не е имало българи. По-рано днес пътнически самолет на Саратовските авиолинии се разби в Подмосковието със 71 души на борда - 65 пътници и 6 души екипаж. Самолетът Ан-148, изпълняващ полет от летище Домодедово (Москва) за град Орск, след излитане е изчезнал от радарите. Към този момент няма български граждани, които да са търсили съдействие от българските дипломатически мисии. Посолството в Москва следи развитието на ситуацията и е поискало информация за пътниците на борда. Български граждани, които желаят да получат актуална информация за обстановката или да подадат сигнал за техни близки, могат да го направят на дежурния телефон на посолството на Република България в Москва +7 495 234 0226, както и на денонощния телефон за съдействие на български граждани в чужбина на дирекция „Ситуационен центъ‪р\" ‬+359-2-948-2404; +359-2-971-3856‬.", "date": "2018.02.11", "title": "МВнР: Няма загинали българи в самолетната катастрофа /ОБНОВЕНА/"}
{"url": "http://standartnews.com/balgariya/rumen_radev_izprati_saboleznovaniya_na_putin_za_katastrofata_-368209.html", "text": "Президентът Румен Радев изпрати съболезнователно послание до президента на Руската федерация Владимир Путин по повод авиокатастрофата на пътнически самолет, отнела живота на десетки в Подмосковието. \"С огромно съжаление научавам новината за тежката катастрофа на руския пътнически самолет край град Москва, в резултат на която са загинали пътниците и екипажът му\", пише държавният глава в своето послание. Румен Радев изрази най-дълбоки съболезнования на близките и семействата на загиналите в трагичния инцидент.", "date": "2018.02.11", "title": "Румен Радев изпрати съболезнования на Путин за катастрофата"}
{"url": "http://standartnews.com/balgariya/varna_i_pazardzhik_na_protest_sreshtu_nasilieto_nad_detsa-368210.html", "text": "Родители от Пазарджик и Варна излязоха на протест срещу агресията и насилието срещу децата. Въпреки лошото време, пред сградата на община Пазарджик се беше самоорганизирала солидна група хора, които изразиха недоволството си от насилието на деца в детските градини и ясли. Родителите настояваха за поставянето на камери в детските заведения, за намаляване на броя на децата в групите, ранно пенсиониране на преподавателите, които работят с малки деца, както и мандатност на директорите на детските градини. В морската столица няколко десетки варненци също излязоха на протест под надслов \"Не на насилието в детски градини и училища\". Те държаха собственоръчно направени плакати с надписи \"Заедно сме силни\", \"НЕ на насилието, ЗА поставянето на камери във всички детски заведения\".", "date": "2018.02.11", "title": "Варна и Пазарджик на протест срещу насилието над деца"}
