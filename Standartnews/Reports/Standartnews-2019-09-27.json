{"url": "https://standartnews.com/biznes/gubim-nad-500-000-turisti-402492.html", "text": "Над 500 000 чуждестранни туристи ще загуби България от фалита на най-стария туроператор в света \"Томас Кук\". Това разкри за \"Стандарт\" един от най-големите експерти в областта туризма Бранимир Ботев. Той бе заместник-министър, отговарящ за бранша в три правителства. Между 350 000 и 450 000 души са само гостите влезли у нас през \"Томас Кук\" - Великобритания. С туристите от подразделенията в Германия, Полша и другите държави отливът ще надхвърли 650 000 и ще стигне 700 000. В последните години всички анализи са показвали лошото финансово състояние на \"Томас Кук\". Фалитът на гиганта е бил ясен още на 15 май, когато \"Блумбърг\" разпространи финансовия анализ на Сити груп, че реалната стойност на акциите на британския оператор са 0, каза още Ботев. Той припомни, че въпреки това министър Николина Ангелкова е обвързала страната ни с компанията. \"Томас Кук\" осигурява \"пакетни гости\", вързани от чартъра до хотела. При малко над 3 милиона туристи, които реално нощуват в България, това означава, че всеки пети гост в България е бил директно докаран от \"Томас Кук\", съобщи още Бранимир Ботев. И ако за тази година досега имаме данни за 7-8% спад на туристи, за догодина трябва да се подготвим за отлив от 15-20 на сто, прогнозира експертът. Кризата ще повлече още 12 индустрии, вързани с туризма. Първият голям удар ще е върху летищата. \"Томак Кук\" осигуряваше по 15 чартъра на седмица само на летище Бургас. 50 % от чартърите през сезона са на Томас Кук, каза Ботев. Засегнати ще бъдат още строителният бранш и хранително-вкусовата промишленост. Световната практика показва, че една лоша година се компенсира от мининум 2 следващи. Така че, за да преодолеем слабия сезон 2019 и да компенсираме очаквания срив догодина, ще ни трябват най-малко 4-5 години, казва Ботев.", "date": "2019.09.26", "title": "Губим над 500 000 туристи"}
{"url": "https://standartnews.com/biznes/600-mln-lv-sa-zadlzheniyata-na-tets-maritsa-iztok-2-402448.html", "text": "„Малко над 600 млн. лв. са задълженията на ТЕЦ \"Марица-изток\" 2 към БЕХ. Други задължения нямат“. Това заяви пред БНР министърът на енергетиката Теменужка Петкова. По думите ѝ това е и причината да се иска увеличение на капитала.   „Увеличението на капитала на ТЕЦ \"Марица-изток\" 2 касае централата. Искаме да капитализираме част от задълженията, които ТЕЦ \"Марица-изток\" 2 има към Българския енергиен холдинг, да увеличим капитала. Така би постъпил всеки един и частен инвеститор в условията на пазарна икономика – тази теза ние защитаваме пред ЕК. Смятам, че има доста добър напредък. Надявам се до края на октомври да имаме решение на този въпрос“, обясни Теменужка Петкова в предаването \"Преди всички\". Основният проблем в ТЕЦ \"Марица-изток\" 2 е свързан с разходите за емисии, посочи енергийният министър и добави: „Централата работи много добре, тя е в много добро техническо състояние, но високите цени на емисиите повлияват върху финансовите параметри и резултат на ТЕЦ \"Марица-изток\" 2, а и на всяка една централа, която произвежда електрическа енергия от въглища. Цената на енергията в целия регион бележи покачване и една от причините е именно покачването на цените на емисиите в глобален мащаб“. „Въглищните централи заемат много важно място в електроенергийната система на страната. Повече от 46% от електрическата енергия се произвежда именно от тях, а през зимата този процент достига 60. Това определя стратегическото място и на комплекса „Марица-изток“, и на всички централи, които произвеждат електрическа енергия от въглища“, отбеляза Теменужка Петкова. Тя добави, че международният консултант, нает от БЕХ, работи по анализ на адекватността на системата: „На базата на този анализ ние ще представим пред ЕК и механизма за капацитет, който е предназначен да гарантира сигурността на доставките, както и ликвидността на пазара на електрическа енергия не само в България, но и в региона“. Анализите на нашия икономически консултант показват, че ТЕЦ \"Марица-изток\" 3 и „КонтурГлобал“ към настоящия момент е възстановил напълно първоначалната инвестиция със съответната норма на възвръщаемост, съобщи министърът. По думите ѝ в разговори с „КонтурГлобал“ ще бъде намерено балансирано решение, което да удовлетворява и двете страни. „„КонтурГлобал“ е важна централа. Разчитаме и сме сигурни, че тя ще продължи да работи и ще работи при условията на пазара, както всички останали участници в него. Това ще покажат преговорите, които предстоят“. Днес министър Теменужка Петкова ще се срещне с ръководствата на централите от комплекса \"Марица-изток\" и синдикатите, с които ще обсъдят мерките за бъдещата работа на ТЕЦ-овете.", "date": "2019.09.26", "title": "600 млн. лв. са задълженията на ТЕЦ Марица-изток 2"}
{"url": "https://standartnews.com/biznes/48-rst-na-stokoobmena-ni-s-yuzhna-koreya-402467.html", "text": "Стокообменът между България и Република Корея бележи 48% ръст за 2018 г. и достига близо 287 млн. щатски долара, заяви министърът на икономиката Емил Караниколов по време на българо-корейски бизнес форум в Сеул. Програмата на министър Караниколов е част от официалното посещение на министър-председателя Бойко Борисов в Република Корея. По време на форума икономическият министър изтъкна, че освен от нарастване в количествено отношение, България е заинтересована и от разнообразяване на стоковата структура на взаимната търговия. По думите му потенциал за увеличаване на нашия износ към Република Корея има на редица хранителни продукти, зърно, месо, етерични масла, кисело мляко, зеленчуци, химикали, фармацевтични изделия, части за машини, електроника и текстил. Министър Караниколов подчерта още, че страната ни е готова да разшири подкрепата си за бъдещи корейски проекти у нас особено в областта на автомобилостроенето, електрониката и електрооборудването, високотехнологичните и иновационни производства. „България се ангажира да развива иновативни производства с висока добавена стойност. Икономическата ни политика е фокусирана върху разширяването на различни сектори като информационни и комуникационни технологии, екологични технологии и иновации“, допълни той. Като важен фактор в сътрудничеството между двете страни бе отбелязано, че броят на регистрираните у нас компании с корейско участие вече е 249. Министър Караниколов увери присъстващите, че България ще подкрепи нови бизнес инициативи и ще се стреми да разшири партньорството си с корейски бизнес. „Имаме различни активи като производствена база за корейските компании и като портал за корейски продукти за ЕС, не само заради факта, че сме част от огромен пазар с повече от 500 милиона потребители, но също и заради подобренията в комуникацията и транспортната инфраструктура. Въведохме благоприятен данъчен и инвестиционен режим, който ни прави привлекателна и конкурентна инвестиционна дестинация в Европа“, поясни в заключение той. По време на посещението бяха подписани Меморандум за разбирателство между българската Изпълнителна агенция за насърчаване на малките и средните предприятия (ИАНМСП) и Агенцията за насърчаване на търговията и инвестициите на Република Корея, Меморандум за разбирателство между ИАНМСП и Асоциацията на вносителите на Република Корея, Меморандум за сътрудничество между Българската агенция за инвестиции (БАИ) и Агенцията за насърчаване на търговията и инвестициите на Република Корея, както и Меморандум за разбирателство между Национална компания индустриални зони (НКИЗ) и Корейската корпорация за индустриални комплекси.", "date": "2019.09.26", "title": "48% ръст на стокообмена ни с Южна Корея"}
{"url": "https://standartnews.com/biznes/ot-vw-reshikha-zavodt-da-e-v-turtsiya-402486.html", "text": "Германският автомобилен гигант \"Фолксваген\" (Volkswagen) в момента финализира преговорите с Турция, съобщи \"Ханделсблат\". Автомобилният концерн „Фолксваген” ще строи новия си завод близо до турския град Измир. Заводите на компанията на територията на Германия ще се фокусират върху производството на електромобили. Представителят на завода Андреас Тостман заяви днес пред журналисти, че преговорите с Турция се намират в заключителен етап и най-късно до две седмици ще бъде оповестено окончателното решение. Става въпрос за окончателното оформяне на споразумението и за подготовката му за подписване. На въпрос дали се преговаря и с други партньори Тостман заяви, че в момента са концентрирани върху споразумението с Турция. Според запознати, окончателното решение е струвало на Турция повече от един милиард евро. Новият завод е с планиран годишен капацитет до 300 000 превозни средства. Очаква се да бъдат наети около 4000 служители. Заводът ще бъде построен в Маниса, близо до Измир. Строителството ще започне в края на 2020 г., а производството на автомобили - през 2022 г. Преди това „Фолксваген” водеше преговори с властите относно условията за местоположението на завода. Като алтернативен вариант се разглеждаше и България. В новия завод ще бъдат произвеждани моделите VW Passat и Skoda Superb за износ в Източна Европа. Очаква се производителността през 2019 г. да се увеличи с повече от 6%. Цената на един автомобил също ще намалее за първи път от 2013 г. насам.", "date": "2019.09.26", "title": "От VW решиха заводът да е в Турция"}
{"url": "https://standartnews.com/regionalni/evropeyski-den-bez-zaginali-na-ptya-v-oblast-vidin-402481.html", "text": "Днес в България и във всички страни, членки на ТИСПОЛ, се провежда операция EDWARD (European Day Without A Road Death) - Европейски ден без загинали на пътя. „Обичам семейството си! Да го пазим на пътя!“ - това е мотото на тазгодишната кампания и е в контекст на Решение на Министерски съвет, с което 2019 е обявена за година на активна работа по опазване живота и здравето на участниците в движението по пътищата с наслов „Пази семейството си на пътя!“ Инициативата е на ТИСПОЛ – Европейската мрежа на службите на пътна полиция. Тя се провежда за четвърта поредна година, като целта е да се обърне внимание на водачите да са по-внимателни на пътя и в този ден да няма загинали при пътни инциденти. Областна администрация Видин се присъединява към апела да бъдем отговорни към себе си и останалите участници в движението по пътищата, да изпълним обещанието за по-добра култура на движение не само на 26-ти септември, но и всеки друг ден. Главен координатор на операция EDWARD на територията на Република България е Главна дирекция „Национална полиция“. Информация за международната операция и почасови данни за пътните инциденти на днешния ден, на територията на България, е достъпна на адрес: ", "date": "2019.09.26", "title": "Европейски ден без загинали на пътя в област Видин"}
{"url": "https://standartnews.com/regionalni/nova-stpka-v-razvitieto-na-kulturata-v-blagoevgrad-402534.html", "text": "Община Благоевград разработва идейно предложение за реализиране на проект „ПОДОБРЕН ДОСТЪП ДО ИЗКУСТВА И КУЛТУРА“ по Програма PA14 „Културно предприемачество, наследство и сътрудничество“. Идеята е да бъда създаден фестивал за авторска рок музика, в партньорство с Исландски културен център на Рейкявик. Целта е да се насърчи творчеството в посока създаване на текстове и музика при местни артисти. Освен това в събитието, което ще бъде превърнато в традиционно, своето място ще имат и творци, работещи в различни аспекти. Ще има възможност за създаване на графити, арт инсталации и др. Намерението на Община Благоевград е да реализира фестивала в парк „Бачиново“, като артисти ще бъдат разположени и по цялото продължение на Алеята на здравето. Предвижда се изграждането на художествено осветление около езерото в парка, което ще допълва атмосферата по време на фестивала. В тази връзка днес бе проведен информационен ден по Резултат 2 „Подобрен достъп до култура и изкуства“ от Програма PA 14 „Културно предприемачество, наследство и сътрудничество“, финансирана от Финансовия механизъм на Европейското икономическо пространство 2014-2021 г. в Благоевград, където участие взеха представители на културни институции от цяла Югозападна България. Събитието се организира от Министерство на културата с логистичното съдействие на Областен информационен център – Благоевград. Освен културните институции, в срещата участваха още представители на общински администрации, читалища, неправителствени организации и медии. Благоевград е един от 10-те центъра, в които се провежда информационната кампания за популяризиране на тази възможност за финансиране на различни видове изкуства и културни събития.  ", "date": "2019.09.26", "title": "Нова стъпка в развитието на културата в Благоевград"}
{"url": "https://standartnews.com/regionalni/trsyat-ruskinya-kray-sedemte-rilski-ezera-402507.html", "text": "Спасители от Дупница и Благоевград тръгват да спасяват рускиня, изпаднала в беда между Седемте рилски езера и Рилския манастир. \r\n \r\n11 спасители от Дупница тръгнаха за акцията. \r\n \r\nСигналът е подаден около 18.30 часа, уточнява struma.bg. \r\n \r\nНа дупничани ще им бъдат необходими 2 часа, за да стигнат на последна станция на лифта на Паничище, тъй като нямат база в планината. \r\n \r\nВ момента в Дупница вали обилен дъжд, придружен с вятър. Времето на Седемте рилски езера е лошо.", "date": "2019.09.26", "title": "Търсят рускиня край Седемте рилски езера"}
{"url": "https://standartnews.com/regionalni/stroyat-prechistvatelna-stantsiya-v-tutrakan-402493.html", "text": "В Тутракан беше даден стартът на реализацията на нов проект. С официална церемония \"Първа копка\" бе поставено началото на строителните дейности по \"Инвестиционен проект за изграждане на Градска пречиствателна станция за отпадни води и доизграждане на канализационната мрежа в гр. Тутракан\". Първата копка направиха кметът на община Тутракан д-р Димитър Стефанов и представители на фирмите-изпълнители на инвестиционния проект и на строителните дейности. \"Не може да бъдем съвременен град без Пречиствателна станция, а всички отпадни води да се изливат в международни води - в р. Дунав, както е сега, отбеляза д-р Стефанов. Благодаря на служителите от общинската администрация, които взеха участие във всички етапи на подготовката на проекта. Надявам се, че и строителната фирма, и строителният надзор, и авторският надзор и нашата администрация ще вървим всички заедно, за да реализираме този проект\". Освен изграждането на Пречиствателна станция, ще бъдат реновирани 4900 метра водопроводна и над 4500 метра канализационна мрежа в крайдунавския град. Ще бъде изградена и нова канализационна мрежа с дължина над 2240 метра, като към нея ще се присъединят над 260 жители на Тутракан. Проектът се финансира от Оперативна програма \"Околна среда 2014 - 2020 г.\" като общата му стойност е 32 347 993,80 лв., от които 19 274 145,60 лв. от Кохезионен фонд, 3 401 319,81 лв. - национално съфинансиране и 9 672 528,39 лв. - средства, които се осигуряват от Община Тутракан. Дейностите по него трябва да приключат за 480 календарни дни.", "date": "2019.09.26", "title": "Строят пречиствателна станция в Тутракан"}
{"url": "https://standartnews.com/svyat/nablyudavat-lednik-v-alpite-s-radar-402501.html", "text": ", От днес ледник, разположен върху склон на планинския масив Мон Блан в Алпите ще бъде следен с помощта не само на камери, но и на радар, тъй като вероятността от срутването му е голяма, оповестиха властите в областта Вале д' Аоста,Италия, цитирани от Франс прес. \r\n \r\nИнтерферометричният радар в момента се инсталира от техници. Въпросният ледник Планпенсьо бе наблюдаван от 2013 г. с помощта на камери. Те обаче не функционират при мъгла, лоша видимост и нощем. \r\n \r\nВ ледника се появи цепнатина и голяма част от него, съответстваща на 250 000 куб. м лед, т.е. на обема на 100 басейна с олимпийски размери, заплашва да се откъсне и да се срути в малка долина в подножието на масива. \r\n \r\nОт кметството на намиращия се наблизо град Курмайор в Северозападна Италия наредиха затварянето на местен път нощем и ограниченото му ползване денем. \r\n \r\n\"Вследствие на горещините през лятото бе наблюдавано ускорено топене на ледника през август и първата половина на септември\", заяви говорител на кметството. \r\n \r\nСпоред гласиолога Фабрицио Тройло, заплахите от срутване на ледника до голяма степен са свързани с водата в основата му.", "date": "2019.09.26", "title": "Наблюдават ледник в Алпите с радар"}
{"url": "https://standartnews.com/svyat/ruskata-mafiya-v-germaniya-nadminava-i-arabskata-402502.html", "text": "Оофициален доклад на Федералната криминална служба (ФКС) на Германия анализира т.нар. кланова престъпност. Отдавна се знае, че на територията на Германия има големи фамилни кланове, които се занимават с престъпна дейност. Но в последния доклад на службата, представен тази седмица в Берлин, за първи път се посочва, че този вид организирана престъпност \"все повече попада във фокуса на разследващите органи\". Зад организираната престъпна дейност стоят големи фамилии с различна националност. В доклада на Федералната криминална служба  се казва, че през 2018 година тези кланове са натрупали 28 милиона евро от криминална дейност. Основно става дума за контрабанда и търговия на наркотици и взломни кражби, става ясно от документа. Борбата срещу клановата престъпност междувременно се е превърнала в приоритет за разследващите органи и политиката. Критици смятат, че властите твърде късно са забелязали и осъзнали важността на проблема. Някои дори твърдят, че те са игнорирали напълно наличието на криминални фамилни структури в Германия. Тези кланове провокират правовия ред по всевъзможен начин: те не зачитат държавата и нейните представители, смущават обществения ред, присвояват си правото да налагат свои собствени правила и обявяват цели региони за своя неприкосновена територия, посочи президентът на Федералната криминална служба Холгер Мюнх. Подобно на вътрешния министър, той също говори за съществуването на \"паралелни общности\". Влиянието на арабските кланове в средите на организираната престъпност междувременно е нараснало дотолкова, че за първи път в доклада на Федералната криминална служба на тях е посветена отделна глава, посочва \"Берлинер цайтунг\". По националност чуждите престъпни кланове се подреждат така: най-голям е делът на ливанските кланове (24,4%), следвани от турските, албанските, сръбските, сирийските, унгарските и македонските престъпни групи. Най-често арабските и турските кланове се замесват в престъпления с наркотици или извършват посегателства срещу личната собственост. По данни на Федералната криминална служба, клановете, чиито следи водят към чужбина, напр. към Турция или Ливан, през 2018 г. са успели да натрупат 16 милиона евро от нелегална дейност. Държавата е успяла да си върне повече от 2/3 от тези пари - например чрез конфискуването на недвижима собственост. По броя на заведените следствия срещу престъпни групировки руската мафия отстъпва само на арабско-турските кланове. Понятието \"руска мафия\" всъщност е неофициално, то се ползва предимно от журналистите. В доклада на криминалните служби за 2018 година се говори за \"руско-евразийска организирана престъпност\".  От тази група най-голям е делът на бандите, зад които стоят руски граждани, следвани от тези на арменци, грузинци, литовци, молдовци, украинци. Тези кланове се занимават основно с кражби на скъпи автомобили, търговия с наркотици, рекет, киберпрестъпност, финансови престъпления и търговия с хора. Отделна подгрупа представлява чеченската организирана престъпност -  \"чеченските престъпни групировки се отличават с изключително висока склонност към насилие\". Сред чеченците и лицата, произхождащи от различни републики в Северен Кавказ, има и особено опасни ислямисти. Според Федералната криминална служба, много от тях са потенциално готови да извършват и терористични актове.", "date": "2019.09.26", "title": "Руската мафия в Германия надминава и арабската"}
{"url": "https://standartnews.com/svyat/shveytsariya-ostavi-noseneto-na-burki-402505.html", "text": "Популярната инициатива „Да, на забраната за забулване” е отхвърлена с голямо мнозинство от швейцарския парламент, съобщава Дойче веле. Въвеждането на ограничения за облеклото е в противоречие с либералното швейцарско общество, аргументира се министърът на правосъдието. \r\n \r\nС 34 гласа „за”, 9 „против” и 2 „въздържал се” парламентът в Берн отхвърли популярната инициатива „Да, на забраната за забулване”. \r\n \r\nСпоред противоположното предложение всеки трябва да покаже лицето си, ако трябва да се определи неговата самоличност. В крайна сметка кантоните сами трябва да решават по този въпрос. \r\n \r\nИнициативата предвиждаше никой в Швейцария да няма право да покрива лицето си на публични места. Засегнати биха живеещите Швейцария мюсюлманки, които носят никаб или бурка, туристи, покриващи лицата си, и маскиращи демонстранти или хулигани. Не се предвижда забрана за носене на карнавални маски, както и за „родните обичаи“. \r\nФедералният съвет, т.е. правителството иска да използва контрапредложението си, за да направи корекции в закона. Наказателното право изрично гласи, че никой не трябва да принуждава човек да покрива лицето си. В допълнение никаби и други покривала са забранени при контакт с представители на властта. Забулени мюсюлманки, например, трябва да покажат лицата си пред полицията и да платят глоба, ако откажат да го направят. По време на дебата министърът на правосъдието Карин Келер-Сутер заяви, че покриването на лицето на жените не се вписва в Швейцария и е израз на ултраконсервативен, дори радикален ислям. От друга страна, обаче, дрес-кодовете противоречат на либералното общество. Забраната за забулване би била \"израз на слабост\". \r\n \r\nЗабулването на мюсюлманките от години е тема на дебати в Швейцария. През 2009 г. стартира инициатива за забрана на минаретата. Забрана за бурките съществува от юли 2016 г. в кантона Тесин, а то началото на годината и в Санкт Гален. \r\n \r\nГлобата във Франция за носене на никаб достига до 150 евро. Ако някой принуждава жена да покрива лицето си, може да бъде глобен до 30 000 евро. Белгия увеличи глобите за покриване на лице от 15 на 25 евро. Забрана за покриване има в Австрия и Дания. Парламентът в Холандия забрани покриването на главите в административните сгради, клиники, училища и превозни средства.", "date": "2019.09.26", "title": "Швейцария остави носенето на бурки"}
{"url": "https://standartnews.com/kultura/bridzhit-bardo-na-85-samo-glupatsite-ne-se-promenyat-402460.html", "text": "„Един ден през 1974 година реших да променя живота си. И скъсах завинаги с палавото безгрижие“, разказва в мемоарите си Бриджит Бардо, която на 28 септември празнува 85. Топ  съблазнителката в киното на XX век може би ще заформи социална акция в типичния й стил, дефиниран от самата нея като „Запретвам ръкави и бъркам в кацата с лайна“.  Както се знае, от десетилетия насам тя се вълнува единствено от съдбата на щастливи и нещастни животни – просто отдавна няма вяра в човеците. Ако нейният скъп приятел Ален Делон се е съвзел от последните си болежки и случайно е някъде из Ривиарата, може и да го почерпи в имението си „Ла Мадраг“ край Сен Тропе. Като че ли Делон е единственият от гилдията, с когото тя подържа топла връзка след оттеглянето си от бизнеса. Неслучайно именно тя написа предговора към книгата, посветена на жените от живота му – още повече че беше почетена като една от тях. „Така и не пораснах. По душа останах непосредственото момиченце от първите си филми. Много повече ценя искреността в живота, реалните победи и поражения, отколкото титлата „актриса“, каквато всъщност никога не съм била“, изповядва се ББ.   Може би заради тази своя брутална непоносимост към фалша и заради дълбоките депресии, в миналото Бардо три пъти се опитва да се самоубие. /През 1958 година „Лос Анджелис таймс“ оповестява на първа страница, че след нервен срив Бардо е направила опит за самоубийство със сънотворни./ В по-сегашно време излива гнева си в книги и писма до президентите на Франция. Според някои критици, дамата, отказала през 1985-а да приеме Ордена на Почетния легион, проповядва почти всички видове сегрегация. През 2008-а праща послание до Никола Саркози: „Уморих се да ме води за носа народ, който разрушава Франция, натрапвайки й своя начин на живот.“ Жената, която нарича новите кооперации във Франция „стърчащи инкубатори за развъждане на дехуманизирани човеци“, е категорична: „Колко жалко за националната си история и за християнските ни традиции!“.  Бардо пет пъти е глобена за насаждане на расова омраза. Един от парижките вестници я нариче „приятел на животните, враг на хората“. Отношенията й със социума са на ръба – напоследък дори се беше заканила, че ще емигрира в Швеция, ако френските власти продължават да бъдат безразлични към кампаниите, които тя се опитва да води. Презира и собственото си съсловие. „Аз не играех, а просто живеех ролите, които трябваше да изпълня. Днес не ходя на театър - съвременните актьори и актриси са лишени от индивидуалност. Но не обичам да гледам и филмите си - миналото само ме натъжава. Затова никога не се връщам към него. Интересува ме само бъдещето. Все пак по-добре стара, отколкото мъртва“, категорична е Брижит. Разбира се, по-интересни от политическите възгледи на Бардо са нейните любовни истории. Трудно е да се каже в кои моменти е полу дете или полу жена, но със сигурност винаги е демон на еротиката. Сюжетите около браковете й с Роже Вадим, Жак Шарие, Гюнтер Саш, Бернар д’Ормал и Никола са цели филми. Красавицата, която напусна киното едва на 39  /режисьор на последния й филм, „Дон Жуан-73“,  е първият й съпруг Роже Вадим/, като при това отказва да се снима с Марлон Брандо срещу хонорар от няколко милиона долара, винаги е отивала до край във връзките си –  до сватба.      Роже Вадим я превръща в знаменосец на сексуалната революция с ролята в „И Бог създаде жената“. Но тя му изневерява с Жан-Луи Трентинян – партньора й пред камерите. Това не й пречи да обича и двамата едновременно. Но руснакът иска развод, макар че остават приятели до смъртта му през 2000 година. Тя го изпраща в последния му път заедно с другите жени и майки на децата Вадим – Анет Стройберг, Катрин Деньов, Джейн Фонда,  Катрин Шнайдер, Мари-Мари Баро. Между жертвите на прясно разведената Бардо е певецът Жилбер Беко. Следват италианският кино ас Раф Валоне и корифеят  на шансоните  Саша Дистел. Съпруг № 2 Жак Шарие е баща на единственото й дете – Никола. Срещат се за „Бабет отива на война“ – и започват истинско сражение. Бардо дори не иска да бъде майка – в мемоарите си твърди, че няма никакви инстинкти на родител. Никола-Жак Шарие  и досега отбягва майка си, а неговите дъщери живеят в Норвегия и дори не говорят френски. После идва ред на Сами Фрей. Гюнтер Саш – ексцентричен германски милиардер и международен плейбой, става съпруг № 3.  Аверът на Салвадор Дали, Анди Уорхол и Джон Кенеди се врича на Бардо през 1966-а в Лас Вегас, а меденият им месец е в Таити. Малко след него се „подписва“ Бардо пада в обятията на Серж Генсбург, докато записват най-секси песента на всички времена: „Je t’aime … moi non plus“. Саш се отказва от нея, след като я хваща гола в ръцете на някой си Джиджи Рици от Милано. Следващият е Жан Сардом – фотограф, който тиражира нейни голи снимки. За четвърти път актрисата се омъжва през 1992 година на 58 за Бернар д`Ормал - крайно десен политик, бивш съветник на националистическата партия във Франция. „Бракът е споразумение, чиито условия се преразглеждат всеки ден,  за да се утвърдят отново“, убедена е Бардо. Бардо много пъти е казвала, че желае нейното убежище „Ла Мадраг“ да бъде превърнато в музей след смъртта й, а приходите от билетите да бъдат използвани за защита на животните.", "date": "2019.09.26", "title": "Бриджит Бардо на 85: Само глупаците не се променят"}
{"url": "https://standartnews.com/kultura/de-staat-zabivat-v-sofiya-402459.html", "text": "Алтернативната рок банда De Staat пристига в България, за да представи най-доброто от динамичната си дискография. Познатите с масивния си сингъл „Kitty Kitty” ще се качат на сцената на Sofia Live Club по покана на Reel Feel, които обещават едно нетипично изживяване с пулсиращата музика на холандския колектив. Вечерта на 27 октомври ще открие Shht – белгийската банда, която винаги изненадва публиката. De Staat е хамелеон. Нетипична, пулсираща банда, в която се усеща влиянието на всички от Talking Heads, Rihanna и Nine Inch Nails до Radiohead, Michael Jackson, Run-DMC и Soulwax. Те не се страхуват да излязат от границите на рок жанра. Банда, за която няма „кутия“ и единственото, което преследва е опияняващата смесица от стилове. Масивният им сингъл Kitty Kitty е най-добрият пример за това. Лабиринт от емоции, електронна бас-линия, в които се преплитат теми от глобалната политическа сцена „До голяма степен тази песен е свързана с пристигането на Тръмп. Това е сбор от думи и изречения, които просто изникваха в главата ни по време на политическата кампания – става дума за създаването на групи в обществото и съществуването им в собствен балон“ – споделя групата. “Kitty Kitty” е последвана и от песента „I Am Out Of Your Mind”. Едно от най-шумните им, гръмки парчета досега. Идеално допълнение за вечерта са белгийците Shht, които, също като De Staat, трудно могат да бъдат поставени в рамка. Те са нещо като космически рок за нашето поколение, представяйки редица модерни и дигитални идеи на публиката. На 27 октомври феновете ще имат удоволствието да чуят дебютния албум на Shht - “Love Love Love”, който предстои да излезе един ден преди участието им в Sofia Live Club. Вдъхновени от артисти като Mr. Oizo, Kanye West, The Beatles, Ariel Pink и други, Shht дават най-доброто от себе си в този албум, обхващайки теми като екзистенциализъм, вселената, религията и животът в целия му абсурд. През последната година Shht си създадоха име, благодарение на заразителните им участия на живо. С „Love Love Love” момчетата показват, че са готови да пренесат уникалната си енергия от сцената в студиото, докато в същото време се опитват да запазят абсурдното, странното и изненадващото в себе си. Bандата Shht ще видим на 27 октомври в Sofia Live Club в пълен състав - Michiel Renson, Mathijs Steels, Wouter Van Asselbergh, Nathan Ysebaert и James de Graef.  Веднага след тях на сцената ще излязат  музикантите от De Staat - вокалистът Torre Florim, Vedran Mircetic (китара), Jop van Summeren (бас китара), Rocco Hueting (клавиши) и Tim van Delft (барабани).", "date": "2019.09.26", "title": "De Staat забиват в София"}
{"url": "https://standartnews.com/kultura/vasko-naydenov-snima-klip-v-tsarski-vagon-402463.html", "text": "\"Нищо не е толкова изтощително, както очакването на влак. Особено, когато лежиш върху релсите. Стоиш на гарата… Посоката - за където и да е… Съществува ли гара  «Щастие»? Изпуснал ли си влака? Къде? Кога? И кой те чака?! А дали някой те чака?! Ще срещнеш ли любовта на случайна гара?“, анализира стиховете за новия хит „На случайна гара“ един от двамата им автори – Иван Тенев. Другият, естествено, е неговият съдружник в писането на текстове на поп песни Александър Петров. Васил Найденов пък ще изпълни шлагера за  саундтрака на премиерния филм на Иван Ничев „Можеш ли да убиваш?“. Музиката е на Стефан Димитров, аранжор е Пламен Велинов. Иван Ничев ще заснеме и видеото към песента. Естетският клип ще бъде филмиран на лента сред лукса и разкоша на единствения истински царски вагон, чийто интериор е решен с оригинален махагон, кадифе, копринен плюш, персийски килими, кристални полилеи и огледала, майсенски порцелан и позлатени гербове на царската фамилия…Реализацията и пътният маршрут на влаковата композиция се осъществяват с благородната помощ на БДЖ и Емил Йончев.", "date": "2019.09.26", "title": "Васко Найденов снима клип в царски вагон"}
{"url": "https://standartnews.com/kultura/prodlzhenieto-na-golemiya-lebovski-s-prvi-treylr-402509.html", "text": "Излезе първи трейлър за продължението на култовия „Големия Лебовски“ на братята Коен. Филмът е озаглавен „Jesus Rolls“ и ще разкаже историята на Хесус Кинтана – героят на Джон Туртуро. Лентата е дело на самия актьор, който е и сценарист и режисьор. Джеф Бриджис в главната роля на Пича и Джон Гудман като Уолтър няма да се завърнят. Братята Коен също нямат нищо общо с продукцията. Режисьорите отдавна заявиха категорично, че никога няма да направят продължение на класиката си. Но през 2011-а Туртуро изяви желание да продължи историята на своя герой. През 2016-а стана ясно, че той е получи правата – и благословията на братята – за персонажа си и е започнал работата по новата си рожба. Филмът продължава да следва жизнения път на Хесус и едновременно с това е и римейк на френската трагикомедия от 1974-а „Валсиращите“ на Бертран Блие. Дата за официална премиера през 2020-а все още няма, но ще направи ексклузивен дебют в Италия още другия месец. Трейлърът на „Jesus Rolls“ показва как Хесус излиза от затвора и веднага се забърква в неприятности с героите на Боби Канавал и Одри Тоту. Триото превръща в свой враг персонажа на Джон Хам – опасен и въоръжен фризьор. От там  започва и тяхната надпревара със закона. Участват още Кристофър Уокън и Сюзън Сарандън. Видеото не пропуска да покаже и че Кинтана не е изгубил форма - виждаме кадри от боулинг зала, където той удря страйк.", "date": "2019.09.26", "title": "Продължението на „Големия Лебовски“ с първи трейлър"}
