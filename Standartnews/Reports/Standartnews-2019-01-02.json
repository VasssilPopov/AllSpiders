{"url": "https://www.standartnews.com/balgariya-obshtestvo/eto-kakvo-oshche-se-promenya-ot-1-yanuari-381612.html", "text": "В сила влиза Бюджетът за 2019 г. Планираните приходи са в размер на 25.6 млрд. лв., а 23.1 млрд. от тях трябва да са от данъци. Разходите са в размер на 13.3 млрд. лв., като най-много от тях ще отидат за заплати – 5.1 млрд. лв. 80 млн. лв. са предвидени за предотвратяване и преодоляване на последиците от бедствия. Общините ще могат да разчитат на трансфери в размер на 3.7 млрд. лв. Приоритетите на Бюджет 2019 са социалната политика, образованието, отбраната и политиката по доходите. В сферата на социалната политика са предвидени 40.4 млн. лв. допълнително. Увеличението на възнагражденията на педагогическия персонал ще е средно с 20%. Минималната работна заплата от 510 лв. става 560 лв. Размерът ѝ ще се повиши с 9,8% в сравнение с изминалата година, като за целта са отпуснати 1 млрд. лв. Минималната работна часова заплата ще бъде 3,37 лв. Предвидено е минималната заплата да продължи да се увеличава административно - на 610 лв. от 2020 г. и на 650 лв. от 2021 г. Максималният осигурителен доход се вдига от 2600 на 3000 лв. Минималният месечен размер на осигурителния доход за самоосигуряващи се за 2019 г. ще бъде 560 лв. при 510 лв. през 2018 г.  Увеличават се изискванията за възраст и осигурителен стаж при пенсиониране. През 2019 г. жените ще се пенсионират на навършени 61 г. 4 м. и осигурителен стаж от 35 г. 8 м. Увеличението е с по два месеца. Мъжете ще се пенсионират при навършени 64 г. 2 м., като увеличението е с 1 месец. Осигурителният им стаж ще трябва да бъде 38 г. 8 м., което е с 2 месеца повече в сравнение с 2018 г. Стойността на всяка година осигурителен стаж във формулата за изчисляване на пенсиите се увеличава от 1.169 на 1.2. Този коефициент ще се прилага при изчисляването на размерите на новите пенсии, които ще се отпускат. Заплатите на педагогическите специалисти се увеличават с не по-малко от 20% от 1 януари 2019 година. Минималната основна работна заплата за директор на училище, детска градина и обслужващо звено става 1140 лв., на заместник-директор - 1065 лв., на педагогически специалисти - учител, ръководител ИКТ, логопед, психолог, педагогически съветник, корепетитор, хореограф, ресурсен учител, педагог, възпитател, рехабилитатор на слуха и говора, треньор по вид спорт - 920 лв., на старши учител и старши възпитател - 955 лв. И на главен учител и главен възпитател - 1005 лв. Предвидени са 39 млн. лева за увеличение на индивидуалните основни работни заплати на непедагогически персонал и съответните разходи за осигурителните им вноски за сметка на работодателя.  От 1 януари 2019 г. месечните възнаграждения на военнослужещите ще се определят от длъжността и присвоеното военно звание. Промяната се налага, за да има справедливо определяне на заплащането за различните длъжности в обхвата на едно и също военно звание. С промяната в заплащането се цели оптимизиране на възможностите за попълване на длъжности, за които се изисква допълнителен образователен ценз, квалификация, професионален опит. Според Министерството на отбраната това е стъпка към преодоляване на некомплекта във въоръжените сили. С промените ще има по-големи разлики във възнагражденията на отделните категории военнослужещи, като стимул за по-качествено изпълнение на функционалните задължения и за повишаване на квалификацията. Националният институт по метеорология и хидрология (НИМХ) излиза от Българската академия на науките с цялото си имущество и в пълен състав. След 57 г. в Академията на 1 януари 2019 г. НИМХ става самостоятелно юридическо лице с бюджет в рамките на бюджета на Министерството на образованието и науката. НИМХ ще продължи да бъде националната хидрометеорологична служба на Република България. От 1 януари 2019 г. всички хора с трайни увреждания, които са над 18 години, ще имат право на нов вид месечна финансова подкрепа. Размерът на финансовата подкрепа ще зависи от степента на увреждане и ще се определя и актуализира спрямо линията на бедност в България, определена с Постановление на Министерския съвет за съответната година. За 2019 г. линията на бедност в България е 348 лв. \r\nОчакванията са, че такава финансова подкрепа ще се получава от над 600 000 души – с около 100 000 повече в сравнение с тези, които до 2018 г. са получавали добавки за социална интеграция. За хората със степен на увреждане от 50 до 70,99% месечната финансова подкрепа ще е 7% от линията на бедност или 24,36 лв. За хората със степен на увреждане от 71 до 90% нейният размер ще е 15% от линията на бедност или 52,20 лв. За хората със степен на увреждане над 90% финансовата подкрепа ще е 25% от линията на бедност или 87 лв. За хората с над 90% степен на увреждане с определена чужда помощ, които получават пенсия за инвалидност поради общо заболяване или поради трудова злополука или професионална болест, новата помощ, ще е равна на 30% от линията на бедност или 104,40 лв. Най-висок размер на финансова подкрепа ще получават хората с над 90% степен на увреждане с определена чужда помощ, които получават социална пенсия за инвалидност. За тази група новият вид месечна помощ през 2019 г. ще е 57% от линията на бедност, което прави 198,36 лв. От 1 януари 2019 г. държавата отпуска семейна помощ на децата без право на наследствена пенсия, с един или двама починали родители. Тя ще се предоставя на другия родител или на настойника/попечителя, който отглежда детето. Родителят или настойникът трябва да живеят постоянно в страната. За да получават новата семейна помощ, децата трябва да посещават редовно детска градина или училище. Те ще я получават до завършване на средно образование, но не повече от 20-годишна възраст. Според разчетите 5600 деца ще могат да се възползват от новата социална помощ. 2900 от тях ще получават помощта със сигурност. Останалите 2700 ще могат да изберат дали да им се отпуска наследствена пенсия, или новата социална помощ. 4 млн. лева допълнително ще са необходими в бюджета за следващата година за изплащане на предлаганата помощ. Отпуснатите до края на 2018 г. персонални пенсии ще продължават да се изплащат. \r\nУвеличава се цената на водата и природния газ  \r\nУвеличава се цената на водата и природния газ от 1 януари 2019 г. Природният газ поскъпва с 3,51%, като не се очаква това да се отрази на крайната цена на топлата вода и парното. В 26 населени места цената на водата ще поскъпне с до 10 на сто. Предварителните разчети сочат, че най-голямо ще е поскъпването на ВиК услугите в Бургас – с 27 стотинки, и в София – с около 20 стотинки. Най-скъпа ще е водата в Шумен, където от новата година един кубик ще струва 3.40 лева. Над 3 лева ще е водата и в Добрич, Силистра, Варна и Враца. Единствено в Кърджали ще се отчете промяна в цената на услугата с около 1,5%.  Електронните винетки влизат в сила окончателно от 1 януари 2019 г., като с това се отменят и разпоредбите за издаване на хартиени винетки. Също от 1 януари се активира и смесената електронна система за различните категории автомобили на база време и на база изминато разстояние. Винетна такса за ползване на платената републиканска пътна мрежа ще заплащат собствениците или ползвателите на автомобилите с обща технически допустима максимална маса до 3,5 тона и над 3,5 тона. Това е такса за изминато разстояние. \r\nОт 1 януари 2019 г. водачите на моторни превозни средства до 3.5 т. ще могат да ползват и уикенд винетка. Тя ще струва 10 лв. и ще важи от 12.00 ч. в петък до 23.59 ч. в неделя От 1 януари 2019 г. собствениците на стари автомобили ще плащат по-висок данък. Данъкът върху леките и товарните автомобили с маса не повече от 3,5 тона ще се определя по нова формула, която включва два компонента – имуществен и екологичен. Имущественият компонент включва мощността на двигателя и годината на производство, а екологичният определя в каква степен автомобилът замърсява околната среда. Това ще увеличи данъците на по-старите коли с около 30%. За товарните автомобили с маса от 3,5 до 12 тона данъкът ще се определя в размер от 10 до 30 лева за всеки започнати 750 кг. товароносимост. От 1 януари 2019 г. Изпълнителната агенция по трансплантации и Изпълнителна агенция \"Медицински одит\" се сливат в нова Агенция „Медицински надзор“. Тя ще бъде второстепенен разпоредител с бюджет към Министерството на здравеопазването, който ще осъществява регулиране и контрол на медицинските дейности. Агенцията ще осъществява функциите по контрол на трансплантациите на органи, тъкани и клетки, както и качеството на медицинското обслужване в лечебните заведения. Спазването на правата на пациентите също ще бъде обект на проверка от новата структура, а в правомощията ѝ влизат и дейности по откриване и предотвратяване на корупционни прояви и практики в болниците. Като функции на Агенцията ще преминат и осъществяваните до момента от отделните регионални здравни инспекции административни производства по регистрация на лечебните заведения за извънболнична помощ и хосписите. Първият работен ден за 2019 година е 2 януари. Денят след Нова година ще бъде почивен. Покрай официалния празник 3 март ще почиваме и на 4 март. За Великден, който се пада на 28 април, ще почиваме от 26 април (петък) до 29 април (понеделник), включително. Почивни ще бъдат и Денят на труда – 1 май (сряда), и Гергьовден - 6 май (понеделник). Няма да работим и на Деня на българската просвета и култура 24 май (петък) и на 6 септември (петък) - Денят на Съединението. За Деня на независимостта ще почиваме на 22 и 23 септември (неделя и понеделник). Ще празнуваме Коледа три дни - от 24 до 26 декември, които се падат във вторник, сряда и четвъртък.", "date": "2019.01.01", "title": "Ето какво още се променя от 1 януари"}
{"url": "https://www.standartnews.com/sport/zografski-zapochna-2019-a-s-25-o-myasto-v-garmish-partenkirkhen-381639.html", "text": "Влади Зографски откри 2019-а година с ноов влизане в зоната точките за Световната купа. Българският ас зае 25-о място в Гармиш-Партенкирхен (Гер), където се проведе втория старт от 67-ото издание на \"Четирите шанци\". Влади събра сбор от 226,3 т (117 и 133 м). Победата днес бе за Рьою Кобаяши (Яп), който е лидер за Световната купа. Той постигна 266,6 т (136,5 и 133 м). В класирането за СК Зографски е 19-и със 103 т, а лидер е Кобаяши със 756 т. \r\n\"Четирите шанци\" продължават с третия старт в Инсбрук (Ав) на 3 и 4 януари.", "date": "2019.01.01", "title": "Зографски започна 2019-а с 25-о място в Гармиш-Партенкирхен"}
{"url": "https://www.standartnews.com/regionalni/mladozhenets-se-udavi-v-kolata-si-381641.html", "text": "Младоженец се удави нелепо в колата в канал край Казанлък. Инцидентът  е станал в последния ден на 2018 г. и издирването на потъналия заедно с колата си младеж започна още вчера, но е било прекратено снощи поради тъмнината. Тази сутрин спасителната акция е била подновена. Водолазите от Пловдив са открили тялото на младия мъж в автомобила му, който вчера е изхвърчал от пътя и потънал в дълбокия водоем край оръжейната „Арсенал“, наричан от местните хора Мръсната вада. \r\n Според близки до разследващите само преди две седмици младият мъж от казанлъшкото с. Кънчево, който на 25 години,  се е оженил. Вечерта преди Новата година бил със съпругата си на дискотека, където нещо се посдърпали. Като се върнали в дома си, ядосан млодеженецът запалил колата и потеглил към Казанлък. Според местните хора най-вероятно е шофирал бясно, тъй като изгубил контрол над автомобила, който буквално излетял от пътното платно и се гмурнал фатално във водите на канала Фото - Прес ТВ", "date": "2019.01.01", "title": "Младоженец се удави в колата си"}
{"url": "https://www.standartnews.com/regionalni/mitropolit-kiprian-s-poslanie-za-zdrave-i-blagodenstvie-381638.html", "text": "\r\n   Св. Василиева литургия бе отслужена от старозагорския митрополит Киприан и свещенослужителите от епархията в катедралния храм „Св. Николай“ в Стара Загора днес, денят, в който БПЦ чества Обрезание Господне и прославя св. Василий Велики. Владиката пожела на миряните  крепко здраве,  да бъдат благоденствени, мирни и святи, а също и да следват пътя на Господ Иисус Христос, защото той е светлината на света. \"Да сме мъдри, единни в Христа и ревностни пазители на Христовия закон, да бъдем в храма Божий, там, където при двама и трима събрани в Негово име, той винаги ще пребъдва\", каза още в своето слово архиереят. В празничното богослужение участие взе и църковният хор при катедралния храм. \r\n  В края на службата всички миряни в храма, сред които бяха и зам.-председателят на Народното събрание Емил Христов и областният управител на Стара Загора Гергана Микова получиха благословението на митрополит Киприан. ", "date": "2019.01.01", "title": "Митрополит Киприан с послание  за здраве и благоденствие"}
{"url": "https://www.standartnews.com/regionalni/momichentse-e-prvoto-bebe-v-severoiztoka-na-bereket-e-381625.html", "text": "\r\n   Момиченце е първото за 2019-та година бебе на Североизтока. Малката госпожица се е появила на бял свят в 11,40 при нормално раждане в шуменската болница, съобщи директорът на лечебното заведение д-р Димитър Костов. Според народното поверие раждането на женска рожба е на берекет и плодордие.   В болниците в Разград, Търговище и Силистра все още няма раждания за новата година, съобщиха от АГ отделенията.  \r\n Във всички болници в българския Североизток има спад на ражданията през 2018-та в сравнение с предходната 2017-та година, сочи статистиката. В Силистра наприме са били родени 330 са бебета през миналата година. Приблизително толкова са новородените и през миналата година, но в сравнение с 2016-та броят на бебетата е намалял двойно. \r\n ", "date": "2019.01.01", "title": "Момиченце е първото бебе в Североизтока, на берекет е"}
{"url": "https://www.standartnews.com/sport/grigor-dimitrov-shche-igrae-dva-macha-v-sryada-381623.html", "text": "2-и януари ще бъде натоварен ден за Григор Димитров. Първата ни ракета участва на сингъл и на двойки на турнира в Бризбейн и се оказа, че ще трябва да изиграе и двата си мача в рамките на няколко часа. Той ще открие програмата на централния корт в сряда с двубоя си от втория кръг срещу Джон Милман. Срещата ще започне в 3 ч. след полунощ българско време.  Не преди 5 ч. сутринта 27-годишният българин ще излезе на корта в компанията на Райън Харисън за мача им от схемата на двойки срещу Раджийв Рам и Джо Салсбъри. При успех, ги очаква двубой срещу Крайчек и Ситак.", "date": "2019.01.01", "title": "Григор Димитров ще играе два мача в сряда"}
{"url": "https://www.standartnews.com/regionalni/prva-zhertva-na-voynata-po-ptishchata-za-2019-ta-381636.html", "text": "\r\n  Първата жертва на необявената война по пътищата бе регистрирана в Старозагорско в първите часове на Новата годиа. Загиналият е 20-годишен младеж, а катастрофата е станала около 1,50 часа след полунощ на околовръстния път за Стара Загора в района на автоборса „Ричи“. Сблъскали са се  два автомобила - Тойота и БМВ. На място е загинал водачът на БМВ-то, а 19-годишният. Шофьорът на другата кола е откаран в старозагорска болница  с наранявания и натъртвания, но нямало опасност за живота му. \r\n  Причините за тежката катастрофа все още се изясняват. \r\n ", "date": "2019.01.01", "title": "Първа жертва на войната по пътищата за 2019-та"}
{"url": "https://www.standartnews.com/svyat/eto-kak-izvadikha-nevredimo-11-mesechno-bebe-pod-sruten-blok-381635.html", "text": "\"Спасителите чуха плач. Бебето било спасено, тъй като било в люлка и топло облечено и завито“, написа в социалните мрежи губернаторът на Магнитогорск Борис Дубровски. В понеделник след експлозия на газовата инсталация се срути 10-етажен жилищен блок в Магнитогорск, на около 1700 км източно от Москва. Бебето беше открито, след като спасителите временно бяха прекратили действията си по издирване на оцелели поради опасност от срутване. Момченцето е оцеляло при смразяващи температури, достигащи нощно време до минус 27 градуса по Целзий, съобщи ТАСС. Експлозията на газовата инсталация напълно разруши 35 жилища в един вход, други 10 са повредени. В блока от съветската ера са живеели 1100 души. 37 души остават в неизвестност.", "date": "2019.01.01", "title": "Ето как извадиха невредимо 11-месечно бебе под срутен блок"}
{"url": "https://www.standartnews.com/svyat/sled-vzriva-v-blok-v-rusiya-broyat-na-zhertvite-raste-381618.html", "text": "Броят на загиналите при частичното срутване след взрив на газ в жилищна сграда в руския град Магнитогорск достигна 7, съобщава БТА, цитирайки Министерството на извънредните ситуации. Разпознати са пет от жертвите. По последни данни петима души са приети в болница, един от които е в тежко състояние. Все още в неизвестност са 35-ма души. Експлозията станала в понеделник сутринта в апартамент на втория етаж. Чул се силен взрив, всичко се разтресло. Ударната вълна била толкова силна, че избила стените и на съседните входове. В злополучния блок живеят повече от 1100 души живеят. Взривът нанесъл щети на 48 от общо 600 апартамента.", "date": "2019.01.01", "title": "След взрива в блок в Русия: Броят на жертвите расте"}
{"url": "https://www.standartnews.com/svyat/turska-televiziya-pokaza-prenasyane-na-ostankite-na-khashogi-381615.html", "text": "Турска проправителствена телевизия излъчи видеозапис, показващ мъже, които носят куфари, които вероятно съдържат останките на саудитския журналист Джамал Хашоги, в резиденцията на генералното консулство на неговата страна в Истанбул, съобщи Ройтерс. Видеото, излъчено по А Хабер, показва мъже, внасящи общо пет куфара през главния вход на резиденцията, недалеч от консулството, където Хашоги бе убит. Журналистът Джамал Хашоги, който критикуваше властите в Рияд, е бил убит от саудитски агенти при посещение в генералното консулство на Саудитска Арабия в Истанбул на 2 октомври. Останките му все още не са намерени. След като предложи много противоречащи си обяснения за съдбата на Хашоги, Рияд заяви, че той е бил убит, а тялото му разчленено, когато преговорите той да бъде убеден да се завърне в Саудитска Арабия се провалили.", "date": "2019.01.01", "title": "Турска телевизия показа пренасяне на останките на Хашоги"}
{"url": "https://www.standartnews.com/svyat/minivan-se-vryaza-v-praznuvashchi-na-ulitsa-v-tokio-381619.html", "text": "Миниван се вряза в група празнуващи Нова година на една от най-известните улици в Токио в нощта срещу вторник, съобщава Би Би Си. Ранени са деветима души, един от който – сериозно. 8 от пострадалите били ударени от автомобила, а деветият – нападнат от шофьора при опита му за бягство след нападението, станало малко след полунощ в затворен за движение район – улица „Такешита”. Зад волана на автомобила седял 21-годишен младеж. Той успял да избяга от местопрестъплението, но по-късно бил арестуван. Първоначално казал на униформените, че целта му била да извърши терористичен акт. След това признал, че действията му били насочени срещу екзекуциите в страната. Улица „Такешита” е популярна шопинг зона, която освен местните млади хора, привлича и множество туристи.", "date": "2019.01.01", "title": "Миниван се вряза в празнуващи на улица в Токио"}
{"url": "https://www.standartnews.com/svyat/bebe-otselya-pod-ruinite-v-magnitogorsk-381634.html", "text": "Спасители откриха живо бебе на 11 месеца под руините на срутилия се вчера сутринта блок в Магнитогорск. Губернаторът на Челябинска област Борис Дубровски съобщи, че спасителните екипи чули бебешки плач. Бебето е оцеляло при температура от минус 25 градуса, защото е било в добре завито в креватчето си. Настанено е в реанимацията на местната болница. Броят на загиналите при частичното срутване след взрив на газ в жилищна сграда в руския град Магнитогорск достигна 8. 35 души са в неизвестност, но търсенето на оцелели беше прекратено заради опасност от срутване на сградата. Вероятността някой от затрупаните обитатели да е жив вече са нищожни заради зверския студ през отминалата нощ.  Експлозията станала в понеделник сутринта в апартамент на втория етаж. Чул се силен взрив, всичко се разтресло. Ударната вълна била толкова силна, че избила стените и на съседните входове. В злополучния блок живеят повече от 1100 души. Взривът нанесъл щети на 48 от общо 600 апартамента. Губернаторът Дубровски увери, че всички семейства, останали без подслон, ще получат нови жилища. ", "date": "2019.01.01", "title": "Бебе оцеля под руините в Магнитогорск"}
{"url": "https://www.standartnews.com/svyat/poslaniyata-na-svetovnite-lideri-za-novata-godina-381632.html", "text": "Световни лидери отправиха своите послания за новата 2019 година.  Севернокорейският лидер Ким Чен-ун предупреди, че може да потърси нов път в атомната политика.  \r\nВ ногодишното си обръщение той потвърди желанието си да се срещне отново с американския президент Доналд Тръмп, както и да продължи ядреното разоръжаване, но и отправи предупреждение.   Снимка: Reuters   „Но ако Съединените щати погрешно преценят търпението на нашия народ и упражнят санкции и натиск, без да спазят обещанието, което направиха пред света, нямаме друг избор, освен да потърсим нов път, за да защитим нашия суверeнитет и да запазим мира на Корейския полуостров”, категоричен беше Ким Чен-ун. Той призова Южна Корея да спре съвместните военни учения със САЩ и каза, че на Корейския полуостров не трябва да бъдат разполагани стратегически военни активи. От Кремъл руският президент Владимир Путин обеща благополучие и по-добро качество на живот. „Можем да постигнем това само заедно. Никога не сме имали помощници и няма да имаме. Затова трябва да бъдем сплотен и силен отбор”, отбеляза той.   Снимка: Reuters   Британският премиер Тереза Мей с новогодишната си реч потърси политическа подкрепа за споразумението й с Европейския съюз по брекзит. „Нова година е време да погледнем напред, а през 2019-а Обединеното кралство ще започне нова глава. Договорената от мен сделка за брекзит изпълнява вота на британския народ. Ако парламентът подкрепи сделката, Великобритания може да излезе от затруднено положение”, обяви тя. Френският президент Макрон обеща за продължи реформите и призова французите за търпение. „Това е урокът на 2018-а за мен. Ние искаме на променим нещата, за да живеем по-добре и за да защитаваме нашите идеали”, подчерта той.   Снимка: EPA   Макрон  обеща промени в помощите за безработни, в администрацията и пенсионната система. ", "date": "2019.01.01", "title": "Посланията на световните лидери за новата година"}
{"url": "https://www.standartnews.com/biznes/eto-kakvo-oshche-se-promenya-ot-1-yanuari-381612.html", "text": "В сила влиза Бюджетът за 2019 г. Планираните приходи са в размер на 25.6 млрд. лв., а 23.1 млрд. от тях трябва да са от данъци. Разходите са в размер на 13.3 млрд. лв., като най-много от тях ще отидат за заплати – 5.1 млрд. лв. 80 млн. лв. са предвидени за предотвратяване и преодоляване на последиците от бедствия. Общините ще могат да разчитат на трансфери в размер на 3.7 млрд. лв. Приоритетите на Бюджет 2019 са социалната политика, образованието, отбраната и политиката по доходите. В сферата на социалната политика са предвидени 40.4 млн. лв. допълнително. Увеличението на възнагражденията на педагогическия персонал ще е средно с 20%. Минималната работна заплата от 510 лв. става 560 лв. Размерът ѝ ще се повиши с 9,8% в сравнение с изминалата година, като за целта са отпуснати 1 млрд. лв. Минималната работна часова заплата ще бъде 3,37 лв. Предвидено е минималната заплата да продължи да се увеличава административно - на 610 лв. от 2020 г. и на 650 лв. от 2021 г. Максималният осигурителен доход се вдига от 2600 на 3000 лв. Минималният месечен размер на осигурителния доход за самоосигуряващи се за 2019 г. ще бъде 560 лв. при 510 лв. през 2018 г.  Увеличават се изискванията за възраст и осигурителен стаж при пенсиониране. През 2019 г. жените ще се пенсионират на навършени 61 г. 4 м. и осигурителен стаж от 35 г. 8 м. Увеличението е с по два месеца. Мъжете ще се пенсионират при навършени 64 г. 2 м., като увеличението е с 1 месец. Осигурителният им стаж ще трябва да бъде 38 г. 8 м., което е с 2 месеца повече в сравнение с 2018 г. Стойността на всяка година осигурителен стаж във формулата за изчисляване на пенсиите се увеличава от 1.169 на 1.2. Този коефициент ще се прилага при изчисляването на размерите на новите пенсии, които ще се отпускат. Заплатите на педагогическите специалисти се увеличават с не по-малко от 20% от 1 януари 2019 година. Минималната основна работна заплата за директор на училище, детска градина и обслужващо звено става 1140 лв., на заместник-директор - 1065 лв., на педагогически специалисти - учител, ръководител ИКТ, логопед, психолог, педагогически съветник, корепетитор, хореограф, ресурсен учител, педагог, възпитател, рехабилитатор на слуха и говора, треньор по вид спорт - 920 лв., на старши учител и старши възпитател - 955 лв. И на главен учител и главен възпитател - 1005 лв. Предвидени са 39 млн. лева за увеличение на индивидуалните основни работни заплати на непедагогически персонал и съответните разходи за осигурителните им вноски за сметка на работодателя.  От 1 януари 2019 г. месечните възнаграждения на военнослужещите ще се определят от длъжността и присвоеното военно звание. Промяната се налага, за да има справедливо определяне на заплащането за различните длъжности в обхвата на едно и също военно звание. С промяната в заплащането се цели оптимизиране на възможностите за попълване на длъжности, за които се изисква допълнителен образователен ценз, квалификация, професионален опит. Според Министерството на отбраната това е стъпка към преодоляване на некомплекта във въоръжените сили. С промените ще има по-големи разлики във възнагражденията на отделните категории военнослужещи, като стимул за по-качествено изпълнение на функционалните задължения и за повишаване на квалификацията. Националният институт по метеорология и хидрология (НИМХ) излиза от Българската академия на науките с цялото си имущество и в пълен състав. След 57 г. в Академията на 1 януари 2019 г. НИМХ става самостоятелно юридическо лице с бюджет в рамките на бюджета на Министерството на образованието и науката. НИМХ ще продължи да бъде националната хидрометеорологична служба на Република България. От 1 януари 2019 г. всички хора с трайни увреждания, които са над 18 години, ще имат право на нов вид месечна финансова подкрепа. Размерът на финансовата подкрепа ще зависи от степента на увреждане и ще се определя и актуализира спрямо линията на бедност в България, определена с Постановление на Министерския съвет за съответната година. За 2019 г. линията на бедност в България е 348 лв. \r\nОчакванията са, че такава финансова подкрепа ще се получава от над 600 000 души – с около 100 000 повече в сравнение с тези, които до 2018 г. са получавали добавки за социална интеграция. За хората със степен на увреждане от 50 до 70,99% месечната финансова подкрепа ще е 7% от линията на бедност или 24,36 лв. За хората със степен на увреждане от 71 до 90% нейният размер ще е 15% от линията на бедност или 52,20 лв. За хората със степен на увреждане над 90% финансовата подкрепа ще е 25% от линията на бедност или 87 лв. За хората с над 90% степен на увреждане с определена чужда помощ, които получават пенсия за инвалидност поради общо заболяване или поради трудова злополука или професионална болест, новата помощ, ще е равна на 30% от линията на бедност или 104,40 лв. Най-висок размер на финансова подкрепа ще получават хората с над 90% степен на увреждане с определена чужда помощ, които получават социална пенсия за инвалидност. За тази група новият вид месечна помощ през 2019 г. ще е 57% от линията на бедност, което прави 198,36 лв. От 1 януари 2019 г. държавата отпуска семейна помощ на децата без право на наследствена пенсия, с един или двама починали родители. Тя ще се предоставя на другия родител или на настойника/попечителя, който отглежда детето. Родителят или настойникът трябва да живеят постоянно в страната. За да получават новата семейна помощ, децата трябва да посещават редовно детска градина или училище. Те ще я получават до завършване на средно образование, но не повече от 20-годишна възраст. Според разчетите 5600 деца ще могат да се възползват от новата социална помощ. 2900 от тях ще получават помощта със сигурност. Останалите 2700 ще могат да изберат дали да им се отпуска наследствена пенсия, или новата социална помощ. 4 млн. лева допълнително ще са необходими в бюджета за следващата година за изплащане на предлаганата помощ. Отпуснатите до края на 2018 г. персонални пенсии ще продължават да се изплащат. \r\nУвеличава се цената на водата и природния газ  \r\nУвеличава се цената на водата и природния газ от 1 януари 2019 г. Природният газ поскъпва с 3,51%, като не се очаква това да се отрази на крайната цена на топлата вода и парното. В 26 населени места цената на водата ще поскъпне с до 10 на сто. Предварителните разчети сочат, че най-голямо ще е поскъпването на ВиК услугите в Бургас – с 27 стотинки, и в София – с около 20 стотинки. Най-скъпа ще е водата в Шумен, където от новата година един кубик ще струва 3.40 лева. Над 3 лева ще е водата и в Добрич, Силистра, Варна и Враца. Единствено в Кърджали ще се отчете промяна в цената на услугата с около 1,5%.  Електронните винетки влизат в сила окончателно от 1 януари 2019 г., като с това се отменят и разпоредбите за издаване на хартиени винетки. Също от 1 януари се активира и смесената електронна система за различните категории автомобили на база време и на база изминато разстояние. Винетна такса за ползване на платената републиканска пътна мрежа ще заплащат собствениците или ползвателите на автомобилите с обща технически допустима максимална маса до 3,5 тона и над 3,5 тона. Това е такса за изминато разстояние. \r\nОт 1 януари 2019 г. водачите на моторни превозни средства до 3.5 т. ще могат да ползват и уикенд винетка. Тя ще струва 10 лв. и ще важи от 12.00 ч. в петък до 23.59 ч. в неделя От 1 януари 2019 г. собствениците на стари автомобили ще плащат по-висок данък. Данъкът върху леките и товарните автомобили с маса не повече от 3,5 тона ще се определя по нова формула, която включва два компонента – имуществен и екологичен. Имущественият компонент включва мощността на двигателя и годината на производство, а екологичният определя в каква степен автомобилът замърсява околната среда. Това ще увеличи данъците на по-старите коли с около 30%. За товарните автомобили с маса от 3,5 до 12 тона данъкът ще се определя в размер от 10 до 30 лева за всеки започнати 750 кг. товароносимост. От 1 януари 2019 г. Изпълнителната агенция по трансплантации и Изпълнителна агенция \"Медицински одит\" се сливат в нова Агенция „Медицински надзор“. Тя ще бъде второстепенен разпоредител с бюджет към Министерството на здравеопазването, който ще осъществява регулиране и контрол на медицинските дейности. Агенцията ще осъществява функциите по контрол на трансплантациите на органи, тъкани и клетки, както и качеството на медицинското обслужване в лечебните заведения. Спазването на правата на пациентите също ще бъде обект на проверка от новата структура, а в правомощията ѝ влизат и дейности по откриване и предотвратяване на корупционни прояви и практики в болниците. Като функции на Агенцията ще преминат и осъществяваните до момента от отделните регионални здравни инспекции административни производства по регистрация на лечебните заведения за извънболнична помощ и хосписите. Първият работен ден за 2019 година е 2 януари. Денят след Нова година ще бъде почивен. Покрай официалния празник 3 март ще почиваме и на 4 март. За Великден, който се пада на 28 април, ще почиваме от 26 април (петък) до 29 април (понеделник), включително. Почивни ще бъдат и Денят на труда – 1 май (сряда), и Гергьовден - 6 май (понеделник). Няма да работим и на Деня на българската просвета и култура 24 май (петък) и на 6 септември (петък) - Денят на Съединението. За Деня на независимостта ще почиваме на 22 и 23 септември (неделя и понеделник). Ще празнуваме Коледа три дни - от 24 до 26 декември, които се падат във вторник, сряда и четвъртък.", "date": "2019.01.01", "title": "Ето какво още се променя от 1 януари"}
