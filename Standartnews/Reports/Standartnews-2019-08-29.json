{"url": "https://standartnews.com/biznes/rastezht-na-kreditite-nadkhvrlya-zdravoslovnite-niva-400398.html", "text": "Председателят на Асоциацията на банките в България Петър Андронов предупреди, че хората трябва да внимават когато теглят кредити и добре да обмислят бъдещите си възможности. Само за една година броят на ипотечните кредити е нараснал с близо 20 на сто, което е далеч от здравословните показатели, категоричен е банкерът. Ръст има и при потребителските кредити. Освен ипотечните кредити, сериозен ръст има и при потребителските заеми, алармира Андронов пред БНТ. „Растежът на потребителските кредити е твърде голям, около 20% годишно, ипотечните кредити, ръстът е около 14% годишно, което е най-големия растеж за последните десет години“, каза банкерът. Според него здравословният растеж на заемите не бива да надхвърля 10%. Причина за сериозните ръстове при кредитите е продължаващия спад на лихвените проценти, което се дължи на водените политики от страна на Европейската централна банка и Федералния резерв в САЩ. „Трябва хората да внимават, трябва да имат едно на ум, трябва да се оставят резерви, трябва да се оставят буфери, да преценяват добре, и тогава да предприемат стъпки, които да засягат тяхното бъдеще 20-30 години напред“, обясни той. По думите на Андронов основните икономики като Германия показват слабости напоследък, което кара Европейската централна банка да не бърза с промяна на лихвената си политика, защото все още няма сигурни индикации за икономически растеж. Андронов коментира и бъдещето членство на България в еврозоната. По думите му е нереалистично в момента да се прогнозира, че страната ни ще влезе в т.нар. \"клуб на богатите\" в ЕС, защото има много фактори, които могат да променят ситуацията. Банкерът все пак увери, че българските банки приветстват членството на страната както в единният валутен механизъм, така и в Банковият съюз.", "date": "2019.08.28", "title": "Растежът на кредитите надскача здравословните нива"}
{"url": "https://standartnews.com/kultura/iskra-angelova-v-bolnitsa-sled-sriv-v-organizma-400456.html", "text": "Искра Ангелова се възстановява след драматичен срив в организма. Вероятно коварен вирус е повалил на легло водещата на ток шоуто „Нощни птици“ по БНТ1. Красивата и талантлива актриса е в елитна болница, в която полагат отлични грижи за нея. „Страшното, слава на Бога, премина – наистина бяхме много изплашени. Но вече мога да кажа, че е много по-добре. Искра е истински боец, никога не се оставя да бъде сразена“, каза за „Стандарт“ съпругът на Искра. Известният джаз музикант Венелин Пиперов и дъщеричката им Алиса са неотлъчно до леглото на тв звездата. Според прогнозите на лекарите, тя напълно ще възвърне формата си до седмица-две. И въпреки че никой от семейството не желае да свързва изненадващите и временни здравословни  проблеми на Искра Ангелова със слуховете за свалянето на нейното изцяло авторско предаване от ефира, връзката  между фактите е очевидна. Естествено е, че изискан, културен и образован човек като Искра – освен всичко друго, тя е и достатъчно чувствителна в актьорската си същност – няма как да остане равнодушен при спирането на формат с над 10-годишна история. За никого не е тайна, че „Нощни птици“ беше и остава от наистина малко интелигентните предавания в националния ефир, преливащ от простотия и пошлотия. Във Фейсбук страницата много от гостите на Искра тиражират разочарование от блокирането на ток шоуто.   А от „Сан Стефано“ няма нито потвърждение, нито опровержение - и никой не знае дали „Нощните птици“ ще продължат да се събират през новия сезон или не.  Но, както казва самата Искра, всеки трябва да прави каквото трябва, пък да става каквото ще. Докато от БНТ обявят поредната си програмна схема, може само да се гадае какви промени ще има в нейните квадратчета. Да припомним, че Искра Ангелова от доста години насам играе в хитовия  спектакъл „Красиви тела“ по преведената от нея пиеса на Лора Кънингам, че засне много успешни документални филми за Лаура Ескивел, Елиф Шафак и Юлия Кръстева и че открай време се увлича от литературата. Неслучайно винаги усмихнатата дама има няколко дипломи – от Алма матер, от ВИТИЗ „Кръстьо Сарафов“, от италианската театрална академия „Silvio D’Amico“ в Рим и е магистър по телевизионна и радио журналистика от университета Емерсън в Бостън. Надали има много водещи в България, които са трупали опит като втори продуцент на сутрешното предаване The Early Show на националната телевизия CBS в Ню Йорк. „Чуха се различни коридорни версии за бъдещето на „Нощни птици“, но няма нищо официално“, твърди още Венелин Пиперов. Двамата са заедно от близо две петилетки. \"Беше любов от пръв поглед\", била е искрена очарователната Искра. Когато се запознава с Венелин край родното море, бързо разбира, че най-после е срещнала своето алтер его. \"Никога до този момент не се бяхме виждали, но се познахме. Винаги съм твърдяла, че любовта съществува и че има смисъл човек да вярва в нея и да се бори, за да може тя да се случи. Дори когато и най-големите идеалисти около мен станаха прагматици, продължих да ги окуражавам\", споделяла е Искра.  ", "date": "2019.08.28", "title": "Искра Ангелова в болница след срив в  организма"}
{"url": "https://standartnews.com/kultura/otkriva-se-filmoviyat-festival-vv-venetsiya-400388.html", "text": "Довечера ще бъде открито 76-ото издание на Международния филмов фестивал във Венеция с прожекцията на \"Истината\" на японския режисьор Хирокадзу Корееда с участието на Катрин Деньов, Жулиет Бинош и Итън Хоук. Фестивалът ще продължи до 7 септември. В състезателната програма са включени 21 филма. Само два от тях са режисирани от жени. Артистичният директор на филмовия фестивал във Венеция Алберто Барбера е против въвеждането на квоти и смята, че единственият критерий в избирането на филм за участие трябва да е и е неговото качество, и допълни: \"Имаме прекрасна комбинация от утвърдени режисьори, както и много нови лица, нови таланти, открития. Фестивалът е пълен с нешлифовани диаманти и се надяваме те да получат вниманието на публиката и критиците\". Брад Пит, Скарлет Йохансон и Хоакин Финикс са част от актьорите, които ще преминат по червения килим на най-стария филмов фестивал в света. Сред филмите, които ще се борят за \"Златния лъв\" тази година, са научната фантастика \"Към звездите\" на режисьора Джеймс Грей, в която Брад Пит играе космонавт, търсещ отдавна изчезналия си баща. В \"Жокера\" Хоакин Финикс влиза в кожата на популярния злодей от поредицата за Батман, но лентата е самостоятелна история. С интерес се очакват и филмите, продуцирани от „Нетфликс“, един от които е „Пералнята“, базиран на скандала с „Досиетата от Панама“. В него си партнират Мерил Стрийп, Гари Олдман и Антонио Бандерас. Интересен момент, предизвикващ полемика, е завръщането на Роман Полански с лентата „Аз обвинявам“ за „аферата Драйфус“. Режисьорът от полски произход беше изключен от Американската киноакадемия през 2018-а поради нарушения на етичния кодекс заради обвиненията в сексуални посегателства към него.", "date": "2019.08.28", "title": "Открива се филмовият фестивал във Венеция"}
{"url": "https://www.standartnews.com/sport/golmaystor-na-levski-e-pred-debyut-za-natsionalen-otbor-400451.html", "text": "Голмайсторът на Левски Найджъл Робърта ще отсъства по време на паузата за националните отбори, тъй като е получил покана от Кюрасао. Той беше повикан в разширен списък от 35 футболисти, но е преминал и през тази пресявка и ще е на линия за мачовете на родината на своя баща срещу Хаити на 8 и 11 септември. Робърта направи силни мачове в последните две седмици и се наложи като титуляр в Левски за сметка на по-опитния Дени Алар. Третият централен нападател на „сините“ е Станислав Костов, но той все още е контузен и не може да бъде използван от Петър Хубчев. До този момент Робърта е играл само за националните юношески гарнитури на Холандия.", "date": "2019.08.28", "title": "Голмайстор на Левски е пред дебют за национален отбор"}
{"url": "https://www.standartnews.com/sport/ayaks-vleze-v-shampionskata-liga-400460.html", "text": "Аякс се класира за групите на Шампионската лига по футбол след като победи в реванша от плейофите Апоел (Кипър) с 2:0. Общият резултат от двата мача е 2:0. В Прага Славия надви Клуж (Рум) с 1:0 и след 0:0 в първата среща продължава в групитге. В последния мач тази вечер Брюж победи Ласк с 2:1 и също е в групите на ШЛ с общ резултат 2:0.", "date": "2019.08.28", "title": "Аякс влезе в Шампионската лига"}
{"url": "https://standartnews.com/svyat/300-kg-marikhuana-v-kovcheg-otkrikha-v-kolumbiya-400423.html", "text": "На необичайна находка са се натъкнали полицаи в Колумбия. При рутинна проверка на автомобил в северния колумбийски департамент Сантандер, полицаите открили 300 кг марихуана, превозвана в ковчег, предават световните информационни агенции. \r\nВ специализирания автомобил имало още един ковчег, но той бил празен. Шофьорът на катафалката е задържан и е започнало разследване. Преди години Колумбия беше един от центровете за отглеждане на марихуана, преди наркокартелите да се насочат към производството на кокаин.  ", "date": "2019.08.28", "title": "300 кг марихуана в ковчег откриха в Колумбия"}
{"url": "https://www.standartnews.com/sport/grisho-v-treti-krg-na-us-open-bez-igra-400455.html", "text": "Григор Димитров е първият тенисист в третия кръг на US Open! Причината е, че неговият съперник Борна Чорич се оттегли от турнира часове преди двубоя между двамата. Причината за отказването на хърватина е контузия в долната част на гърба - проблем, който измъчва Чорич през цялата година. Така организаторите бяха принудени да направят промени по програмата за ден №3 като вместо Чорич-Димитров във вечерната сесия на \"Луис Армстронг\" ще играят Рейли Опелка и Доминик Кьопфер.", "date": "2019.08.28", "title": "Гришо в трети кръг на US Open без игра"}
{"url": "https://standartnews.com/svyat/boris-dzhonsn-khvrlya-ostavka-400419.html", "text": "Крайно време е Великобритания да има ново правителство и нов премиер, които да изработят план за действие за нашата страна след нейното излизане от Европейския съюз. Това е казал източник от канцеларията на премиера Борис Джонсън на Би Би Си.  \r\n \r\nСпоред Даунинг стрийт 10 от органа на изпълнителната власт на Обединеното кралство са били готови да помолят кралица Елизабет II да разпусне Камара на общините (долната камара на парламента в Лондон) до средата на септември, Джонсън да подаде оставка, да се произведе извънреден вот и новият състав на парламента да излъчи ново правителство.  \r\n \r\nВероятно следващият кабинет ще положи клетва по време на тронна реч на монарха, насрочена за 14 октомври, предполага медията.  \r\n \r\nХодът на Джонсън е целял да се блокира работата на парламента и депутатите да нямат време да приемат закон, спиращ Брекзит без споразумение с ЕС, коментира Би Би Си.  \r\n \r\nВ случай че Брюксел и Лондон не постигнат споразумение за отношенията между Британия и останалите 27 страни от блока, това означава край на свободното движение на хора, стоки и капитали между Острова и членките на ЕС.", "date": "2019.08.28", "title": "Борис Джонсън хвърля оставка?"}
{"url": "https://www.standartnews.com/sport/blgarska-boksorka-pone-s-bronz-ot-evro-2019-400458.html", "text": "Станимира Петрова си осигури минимум бронзов медал от европейското първенство по бокс за жени в Мадрид. В категория до 57 кг родената в Асеновград 28-годишна боксьорка срази словенката Вида Рудолф с 5:0 съдийски гласа и се класира за полуфиналите. Там световната и двукратна европейска шампионка ще се изправи срещу представителката на домакините Дженифър Фернандес Ромеро или срещу англичанката Карис Артингстъл. Полуфиналите в категорията са в петък във вечерната сесия на първенството.", "date": "2019.08.28", "title": "Българска боксьорка поне с бронз от Евро 2019"}
{"url": "https://standartnews.com/svyat/vodeshcha-se-prismya-na-prints-dzhordzh-400421.html", "text": "Водещата на “Добро утро, Америка” Лара Спенсър се присмя в ефир на британския принц Джордж, че искал да учи балет. Реакцията й доведе до сериозно недоволство в социалните мрежи и стотици балетисти се притекоха на помощ на малкия принц. По време на предаването Спенсър коментира новината, че британският престолонаследник искал да учи балет. “Ще видим колко дълго ще продължи това”, коментира Спенсър с подигравателен тон. Нейната реакция предизвика сериозно недоволство в социалните мрежи, където се появиха хаштагове като “Момчетата също танцуват” (#BoysDanceToo) и #MeTuTu (“туту” на английски означава балетна пачка). Стотици мъже публикуваха онлайн видеа, на които танцуват с окуражителни думи към принц Джордж, че няма нищо срамно в това момче да танцува балет.   На “Таймс скуеър” в Ню Йорк се проведе и флашмоб, в който участваха над 300 души – много от тях професионални балетисти – в подкрепа на твърдението, че и момчетата танцуват. Други професионалисти предизвикаха водещата да се опита да изтанцува балетно съчетание в ефир. \"Това ще бъде далеч по-смешно, отколкото да се подигравате на 6-годишно момче\", пише един потребител. След масовото недоволство и негативни коментари по адрес на Лара Спенсър, водещата побърза да се извини в ефир. “Издъних се, така е. Коментарът ми за танците беше безчувствен. Беше глупаво и много се извинявам”, каза тя.  ", "date": "2019.08.28", "title": "Водеща се присмя на принц Джордж"}
{"url": "https://www.standartnews.com/sport/voleybolistite-izpusnakha-arzhentina-na-svetovnoto-400459.html", "text": "Националният отбор на България за юноши под 19 години се размина на косъм от полуфиналите на световното първенство в Тунис и ще се бори за разпределение на местата от 5-о до 8-о. Младите ни таланти отстъпиха на Аржентина с 2:3 (19:25, 25;21, 24:26, 25:21, 13:15) в четвъртфинален сблъсък.  Така в плейофите за разпределение на местата родните волейболисти ще се изправят срещу тима на Иран за втори път в турнира. Преди дни \"трикольорите отстъпиха на \"персите\" с 1:3 гейма. Най-резултатен бе Тодор Димитров с 19 точки (2 аса, 2 блокади), 15 добави Георги Татаров (1 ас, 2 блокади). За съперниците им Томас Капогросо приключи с 19 точки (3 аса, 2 блокади), 18 реализира Уилсън Акоста (3 блокади). Двубоят е от 12:00 ч. б.в. Другият плейофен мач - между Япония и Беларус е от 15:00 ч. б.в.  iПолуфиналните срещи между Аржентина и Русия и  Италия и Египет са от 18:00 и 21:00 ч. б.в. ", "date": "2019.08.28", "title": "Волейболистите изпуснаха Аржентина на световното"}
{"url": "https://standartnews.com/svyat/semeystvo-bekm-na-pochivka-s-eltn-dzhon-400420.html", "text": "Семейство Бекъм се наслаждава на луксозната яхта на сър Елтън Джон в Южна Франция. Няколко кадъра в социалните мрежи разтопиха почитателите на звездната фамилия. Нежната половинка на бившия футболист качи снимка, която гласи: \"Прекрасен ден с прекрасни хора\". Популярното семейство прекара известно време и в Италия. ", "date": "2019.08.28", "title": "Семейство Бекъм на почивка с Елтън Джон"}
{"url": "https://standartnews.com/regionalni/gost-rezhisor-postavya-arshin-mal-alan-na-krdzhaliyska-stsena-400438.html", "text": "Главният режисьор на Азербайджанската държавна академична опера и балет Хафъз Гулиев поставя емблематично заглавие на кърджалийска сцена.  През новия сезон той ще работи със състав „Кадрие Лятифова“ към Театрално-музикален център – Кърджали. Пиесата „Аршин Мал Алан“ от Узеир Хаджибеков е любовна комедия, разказана с много музика, песни и танци, като приключва с четири сватби и щастлив край. \r\n       \r\n„Неслучайно избрахме това заглавие, то е емблематично в репертоарния ни афиш. „Аршин Мал Алан“ е играна в сезон 1963-1964 г. от кърджалийски актьори и ни е донесла една от най-престижните награди“, каза директорът на ТМЦ-Кърджали Гълъб Бочуков. \r\n         \r\nСветовноизвестният режисьор Хафъз Гулиев идва с готов вариант за трупата в Кърджали. По думите на Гълъб Бочуков да се работи с режисьор от такава величина е голям  шанс. Гостуването се  осъществява с подкрепата на извънредния и пълномощен посланик на Република Азербайджан  у нас Наргиз Гурбанова. \r\n       \r\nПремиерата на спектакъла „Аршин Мал Алан“ ще бъде на 18 март следващата година, когато се отбелязва Деня „Невруз“ (Нов ден), с който традиционно в Азербайджан се чества пролетното равноденствие и пробуждането на природата.  ", "date": "2019.08.28", "title": "Гост-режисьор поставя \"Аршин Мал Алан\" на кърджалийска сцена"}
{"url": "https://standartnews.com/svyat/evakuirakha-nelegalen-migrantski-lager-v-strasburg-400425.html", "text": "Нелегален лагер на мигранти от Източна Европа евакуира полицията в Страсбург. Лагерът е бил разположен в южните покрайнини на града, съобщава Нова тв. В лагера имало 134 възрастни и 74 деца, основно граждани от страните от бившия Съветски съюз и Балканския полуостров, според властите в града. Всички те кандидатствали за пръв път за жителство във Франция. След развалянето на лагера, обитателите му са настанени в заведения за прием на мигранти. Там те ще изчакат решението по подадените от тях заявления. Заради нарасналия поток от мигранти, в приемните центрове са останали много малко свободни места, съобщават от префектурата на Страсбург.", "date": "2019.08.28", "title": "Евакуираха нелегален мигрантски лагер в Страсбург"}
{"url": "https://standartnews.com/svyat/poslanieto-na-erdogan-km-vashington-ot-moskva-400432.html", "text": "Президентът Реджеп Тайип Ердоган и руският президент Владимир Путин се срещнаха вчера в Русия в рамките на важно изложение за авиация и космос, на което бяха представени най-новите продукти на руската отбранителна индустрия. Макар най-важната причина поради която Ердоган и Путин се срещнаха да бе свързана с последните развития в Сирия, в частност в Идлиб и на изток от р. Ефрат, мястото на срещата им бе доста важно и говореше само за себе си. Това показва обща свързаност на двете страни в търсене на още по-голямо сътрудничество в отбранителната индустрия. Фактът, че Ердоган присъства на церемонията по откриване на изложението за отбранителна индустрия заедно с Путин е символичен за тази обща свързаност. Също така е от символично значение това, че срещата на Ердоган и Путин се състоя в същия ден, когато започна втората доставка в Турция на частите за системите за противовъздушна отбрана С-400 от Русия. По време на речта си Ердоган приветства засилващите се връзки между двете страни в многомащабна форма, включваща и отбранителната индустрия. \"Вярвам, че синергията, която имаме с Русия по отношение на секторите на авиацията и космоса, ще задълбочи нашите двустранни отношения\", подчерта той. Турският президент и преди е предлагал партньорство с Русия в рамките на усилията й за усъвършенстване на системите С-400 с противоракетните системи С-500. Всички тези изявления на Ердоган може да се разглеждат като пряко послание към Вашингтон, който наскоро прекрати турското участие в проекта за изтребителите Ф-35 заради разполагането в Турция на системите С-400. Посланието е ясно: Турция не е без алтернативи при намирането на нови доставчици, ако е изключена от ръководени от САЩ международни проекти и й е отказано да се снабдява с американски оръжия. Това също така може да включва руските самолети от пето поколение Су-57 вместо Ф-35 от Локхийлд Мартин, тъй като Турция ще има нужда да развива противовъздушната си отбрана в следващото десетилетие (Турция полага усилия да развие изтребителите си - TF-X, но ще отнеме време преди да бъде доказано, че са ефективни). Фактът, че Путин рекламира Су-57 на Ердоган на авиационното изложение, прави посланието на Ердоган дори още по-силно. Разбира се, твърде рано е да се размишлява по въпроса дали Турция ще избере да купи Су-57 от Русия, но нашият опит, свързан с купуването на системите С-400, доказва, че тази опция може да бъде на масата. Разбира се, това действие още повече ще усложни турския статут в НАТО и в рамките на обединената отбранителна структура, както и връзките й с изтъкнати съюзници в западния блок. Засега обаче изглежда Ердоган е искал да изпрати решително послание на американския президент Доналд Тръмп, че политиката на Вашингтон тласка Турция да почука на вратите на други доставчици, така както трябваше да купи С-400 от Русия, тъй като искането й да купи Пейтриът не получи никакъв отговор от САЩ. Тръмп няколко пъти е признавал този факт и е показвал разбиране към решението на Турция да купи С-400. Поради тази причина той положи усилия да бъдат предотвратени санкции за Турция в рамките на закона CAATSA (\"За противодействие на противниците на Америка чрез санкции\"). Времето ще покаже дали посланието на Ердоган за Су-57 и Ф-35 ще бъде получено от Вашингтон и до каква степен двете съюзнички ще бъдат в състояние да разрешат този спор.", "date": "2019.08.28", "title": "Посланието на Ердоган към Вашингтон от Москва"}
{"url": "https://standartnews.com/sport/golmaystor-na-levski-e-pred-debyut-za-natsionalen-otbor-400451.html", "text": "Голмайсторът на Левски Найджъл Робърта ще отсъства по време на паузата за националните отбори, тъй като е получил покана от Кюрасао. Той беше повикан в разширен списък от 35 футболисти, но е преминал и през тази пресявка и ще е на линия за мачовете на родината на своя баща срещу Хаити на 8 и 11 септември. Робърта направи силни мачове в последните две седмици и се наложи като титуляр в Левски за сметка на по-опитния Дени Алар. Третият централен нападател на „сините“ е Станислав Костов, но той все още е контузен и не може да бъде използван от Петър Хубчев. До този момент Робърта е играл само за националните юношески гарнитури на Холандия.", "date": "2019.08.28", "title": "Голмайстор на Левски е пред дебют за национален отбор"}
{"url": "https://standartnews.com/svyat/biaritskata-spa-protsedura-na-g-7-ne-gi-relaksira-400426.html", "text": "Дали не четем последните страници от историята на досегашния Световен ред? Това се питат след последната среща на Г-7 във френското курортно градче Биариц не само повечето анализатори, но и самите политици от глобален калибър. \r\nТози път Голямата седморка дори не се опита да прикрие, че всъщност е твърде малка, за да се справи с изпълзелите от отворената вече кутия на Пандора кардинални за оцеляването на човешкия род проблеми. Никаква следа от традиционното самочувствие на властелини на света сред актуалните първи хора на седемте най-развити икономики в света. Самото откровение на мотото на тазгодишния форум “Борба с неравенствата”, обобщава тревожната констатация за проявяваното от десетилетие хронично късогледство на световните лидери при определяне приоритетите на един желано устойчив свят. \r\nКолко ли умопомрачително ще да е било досегашното самодоволство на елитите, че да им се налага едва сега да поведат борба срещу неравенствата?!? Съвременният капитализъм е деградирал и унищожава сам себе си, чистосърдечно заяви президентът Макрон и в качеството си на домакин се възползва от правото си да допълни диагнозата: Самата демократична система е деградирала... \r\nКаква болезнена откровеност и то точно сред клуба на либералните демокрации, известен с кодовото наименование Г-7. Никой от лидерите на САЩ, Великобритания, Германия, Канада, Италия и Япония не оспори французина, явно припомняйки си до какво беше довело едно фрапиращо неравенство между богопомазани и поданици в края ХVIII век именно по френските земи, кръстено от историята като – революция. Онази, сложила началото на края на тогавашния миропомазан Световен ред. Балнеоложката слава на бискайското градче Биариц донякъде подсказваше предтекста на избора за място за среща между хиперактивния Еманюел Макрон, безкрайно изморената Ангела Меркел, непредсказуемият Доналд Тръмп, екстравагантният Борис Джонсън, незабележимият Джъстин Трюдо, подалият оставка Джузепе Конти и хладнокръвният Шидзо Абе – носещите кръста на формата Г-7 към Голготата на все по-невъзможната днес глобална икономическа координация. \r\nСветът яво спешно се нуждае от възстановителни спа-процедури след видимо нарушените общоприети рамки за намиране конкретни решения на големите предизвикателства, констатираха още след първите кадри на видеообмена от прословутия курорт и най-оптимистичните наблюдатели. Защото този път, прословутата, вдъхваща респект ритуалност на подобен род височайши срещи вместо увереност излъчваше потвърждение на нарастващата международна нестабилност. \r\nОткъм морския бряг полъхваше усещането за прииждащите буреносни облаци на невиждано досега трансатлантическо неразбирателство. Барометърът на обществените отношения безкомпромисно подсказваше последствията от фаталността на резките климатични промени, превръщането на световната търговия в политически инструмент, споровете за международното данъчно облагане, отстъплението на човешкия род пред изкуствения интелект, криптовалутната заплаха за финансовия ред, иранската ядрена програма и не на последно място – психодрамата BREXIT, поставяща под съмнение бъдещето на Европейския съюз. Сякаш августовските вълнички в залива на Биариц една след друга отмиваха разпилените по пясъка стъпки на досегашните, крепящи устоите на света цивилизационни ценности. Възможна ли е деескалация на напрежението в разпадащия се на съставните си части глобален свят без на кръглата кралартуровска маса на Г-7 да седнат Русия и Китай, задаваха си откровенния въпрос дори самите участници в срещата, попарени само преди дни от откровението на президента Путин пред президента Макрон, че за Русия форматът Г-7 не съществува, ако Западът ще продължава да се брои за еднствен стожер на позакъсалата вече отвсякъде т.н. либерална демокрация. А настоящият мандарин на Поднебесната империя Си Цзинпин дори и не си прави все още труда да сподели личното си мнение за опитите на президента Тъмп да го учи на: Що е то световна търговия. \r\nЕдинствен индийският премиер Наренда Моди намина към Биариц, колкото да напомни на големите играчи, че колкото и да е двустранен проблемът между Индия и Пакистан, хималайската играчка-плачка по въпроса за Кашмир си е доста опасна атракция в глобалния Дисниленд. \r\nНо когато на френското крайбрежно летище изненадващо тихомълком се приземи самолетът на иранския външен министър – въпросителните окончателно се завъртяха около апокалиптичните версии на световния сценарий. \r\nАми ако към свещенната писменост на древноперсийската концепция за устройството на света иранците скоро добавят и няколко комлекта ядрени бойни глави ?!? – спогледаха се тревожно актьорите в тазгодишната пиеса “Г-7”, опитвайки се да отгатнат, как ли ще се изписва на фарси думичката – компромис в диалога между Изтока и Запада. Дори уверенията на домакина Макрон, че иранският първи дипломат е долетял по негова лична покана, основаваща се на дългогодишното ирано-френско партньорство в алхимичната лаборатория за разлагане на атома и търсенето на “философския камък”  на близкоизточните международни отношения, не успокоиха мнителността на колегите му около кръглата маса. \r\nНе на последно място в дневния ред на Биарицката среща на върха следва да се отбележи и неадекватната реплика на тръгващия си от голямата политическа сцена председател на Европейския съвет Доналд Туск, че по-добре занапред да канят Украйна отколкото Русия при решаването на ребусите на Голямата игра в политиката. \r\nКакво по-голямо доказателство за максимата, че полякът може и да напусне Полша, но “полският синдром” никога не напуска поляка, особено когато му се удаде случайната възможност да се произнесе по въпроса – дали Русия е част от Европа. Нищо чудно именно “големият европец” Туск да е подхвърлил огласената от получилия главната роля на президент в украинската политическа драма шоумен Зеленски, нескопосана откъм чувсто за хумор дори закачка, че Русия може да се върне в Г-7, само ако си посипе главата с пепел по “кримския въпрос”. Неведоми са пътищата Господни за творението Му населено с хора, наречено Свят, след като форум с досегашния авторитет на Г-7 приключва без заключителна декларация за постигнати съгласия по съдбоносни за света въпросителни с много неизвестни. Биарицката спа-процедура на глобалната политическа мисъл не доведе до разпускане на напрежението от натрупаната още в началото на ХХI-вия век умора в цивилизационната конструкция на глобалната архитектура на мирозданието. Темата за нарастващите неравенства между глобания елит и народите изключи релакса от терапията на изопнатите до крайност нерви на политическите лидери. \r\nКогнитивният дисбаланс ясно очерта проблемите, свързани с паметта, езика, логическото мислене, възприятието, въображението и способността за вземане на решения от овластените днешни демиурзи на планетарната човешка съдба. Борбата за оставането на върха на властовата пирамида на политическите елити в този им вид постави под съмнение справедливостта като основополагаща демократична ценност. Болката, че светът вече не е такъв какъвто го искаме, тласна човечеството чрез революцията в комуникационните технологии към капаните на изкуствено създаваната и всеобхватно натрапвана виртуална реалност. Но дали си дава сметка днешният политически елит, че именно чрез тази виртуална реалност, един прекрасен ден някой силиконов франкенщайнов Биг Брадър, ще припомни на освирепялата тълпа, че когато се ражда човекът, първо крещи, стъпвайки на сцената, наречена живот. И за илюстрация би им пуснал клипчето с онази взривила парижките улици в края на ХVIII в. реплика на една, взела се твърде на сериозно в капризите си, кралица: “Като няма хляб, яжте пасти!”... Като грижовен домакин президентът Макрон сигурно е обиколил освободените от височайшите си гости от Г-7 лускозни апартаменти на прословутия “Hotel du Palais Biarritz”, за да провери дали някой от именитите му колеги не е забравил нещо от атрибутите, символизиращи властта му над хода на историята. \r\nАми ако Доналд Тръм е забутал в някое чекмедже от времето на Наполеон III табличката със ставките на новите мита за търговия с всемогъщата все още Америка? Или пък Борис Джонсън е мушнал под възглавницата секретната формула за излизане без сделка от Евросъюза? Недай си, Боже, Ангела Меркел да е скътала от самата себе си между салфетките на тоалетката истината за състоянието на германската икономика. Колко ли загадъчно биха изглеждали няколко японски йероглифа върху оризова хартия, предназначени за президента Путин относно предстояща евроазийска сделка на страната на изгряващото слънце със сибирската руска мечка? А да не говорим, ако италианският експремиер Джузепе Конти е хвърлил в кошчето разкъсания лик на коалиционния му демон Матео Салвини... \r\nОще по-компрометиращи ще са следите по чашафите от мокрите сънища на свенливия канадец Трюдо след многозначителната, според непреходния балкански нрав, публична целувка на словенката Мелания Тръмп. \r\nЗа всичко ще се погрижи домакинът Макрон на тазгодишната среща на върха на Г-7, недопускайки излизането наяве на компрометиращи глобалното задкулисие \r\nнелицеприятности. А по пътя към Елисейския дворец навярно ще поразсъждава и върху двусмислието на отправения от френската преса намек, че генерал Дьо Гол не се става за един ден... Но генералният въпрос, увиснал като дамоклиев меч със страшна сила над седемте глави на елитарния формат Г-7 след балнеологичния уикенд в Биариц`2019 е: Ще се състои ли през следващата, предизборна за Доналд Тръмб 2020-та година, среща на върха в САЩ? И ако отговорът е положителен, следва още по-важния въпрос – в какъв формат?  ", "date": "2019.08.28", "title": "Биарицката спа-процедура на Г-7 не ги релаксира"}
{"url": "https://standartnews.com/sport/ayaks-vleze-v-shampionskata-liga-400460.html", "text": "Аякс се класира за групите на Шампионската лига по футбол след като победи в реванша от плейофите Апоел (Кипър) с 2:0. Общият резултат от двата мача е 2:0. В Прага Славия надви Клуж (Рум) с 1:0 и след 0:0 в първата среща продължава в групитге. В последния мач тази вечер Брюж победи Ласк с 2:1 и също е в групите на ШЛ с общ резултат 2:0.", "date": "2019.08.28", "title": "Аякс влезе в Шампионската лига"}
{"url": "https://standartnews.com/sport/grisho-v-treti-krg-na-us-open-bez-igra-400455.html", "text": "Григор Димитров е първият тенисист в третия кръг на US Open! Причината е, че неговият съперник Борна Чорич се оттегли от турнира часове преди двубоя между двамата. Причината за отказването на хърватина е контузия в долната част на гърба - проблем, който измъчва Чорич през цялата година. Така организаторите бяха принудени да направят промени по програмата за ден №3 като вместо Чорич-Димитров във вечерната сесия на \"Луис Армстронг\" ще играят Рейли Опелка и Доминик Кьопфер.", "date": "2019.08.28", "title": "Гришо в трети кръг на US Open без игра"}
{"url": "https://standartnews.com/sport/blgarska-boksorka-pone-s-bronz-ot-evro-2019-400458.html", "text": "Станимира Петрова си осигури минимум бронзов медал от европейското първенство по бокс за жени в Мадрид. В категория до 57 кг родената в Асеновград 28-годишна боксьорка срази словенката Вида Рудолф с 5:0 съдийски гласа и се класира за полуфиналите. Там световната и двукратна европейска шампионка ще се изправи срещу представителката на домакините Дженифър Фернандес Ромеро или срещу англичанката Карис Артингстъл. Полуфиналите в категорията са в петък във вечерната сесия на първенството.", "date": "2019.08.28", "title": "Българска боксьорка поне с бронз от Евро 2019"}
{"url": "https://standartnews.com/sport/voleybolistite-izpusnakha-arzhentina-na-svetovnoto-400459.html", "text": "Националният отбор на България за юноши под 19 години се размина на косъм от полуфиналите на световното първенство в Тунис и ще се бори за разпределение на местата от 5-о до 8-о. Младите ни таланти отстъпиха на Аржентина с 2:3 (19:25, 25;21, 24:26, 25:21, 13:15) в четвъртфинален сблъсък.  Така в плейофите за разпределение на местата родните волейболисти ще се изправят срещу тима на Иран за втори път в турнира. Преди дни \"трикольорите отстъпиха на \"персите\" с 1:3 гейма. Най-резултатен бе Тодор Димитров с 19 точки (2 аса, 2 блокади), 15 добави Георги Татаров (1 ас, 2 блокади). За съперниците им Томас Капогросо приключи с 19 точки (3 аса, 2 блокади), 18 реализира Уилсън Акоста (3 блокади). Двубоят е от 12:00 ч. б.в. Другият плейофен мач - между Япония и Беларус е от 15:00 ч. б.в.  iПолуфиналните срещи между Аржентина и Русия и  Италия и Египет са от 18:00 и 21:00 ч. б.в. ", "date": "2019.08.28", "title": "Волейболистите изпуснаха Аржентина на световното"}
{"url": "https://standartnews.com/regionalni/blagoevgrad-kandidatstva-za-mobilni-tsentrove-za-otpadtsi-400414.html", "text": "Община Благоевград е подала проектно предложение по ОП „Региони в растеж“ за поставяне на мобилни центрове за отпадъци. Предвижда се да бъдат закупени модерни и атрактивни съоръжения за разделно събиране. С оглед мобилността на съдовете, те ще могат да бъдат позиционирани на различни места на територията на общината. По този начин ще бъде осигурена възможност за предаване на отпадъци от домакинствата, които могат да се рециклират и използват повторно. В рамките на предложението са предвидени и  мерки за популяризиране на ползите от разделното събиране на отпадъци от опаковки. \r\nПодаденият проект носи названието „Изпълнение на демонстрационен проект за разделно събиране на отпадъци от домакинствата на територията на гр. Благоевград“, а стойността е 390 844,35 лв., изцяло безвъзмездна финансова помощ от ОПОС 2014-2020 г. Индикативният срок за изпълнение е 14 месеца. Предложението е по Процедура № BG16M1OP002-2.009 „Изпълнение на демонстрационни проекти в областта на управлението на отпадъците“ по Оперативна програма „Околна среда 2014-2020 г.“,  ", "date": "2019.08.28", "title": "Благоевград кандидатства за мобилни центрове за отпадъци"}
{"url": "https://standartnews.com/svyat/zemetresenie-razlyulya-ostrov-karpatos-400440.html", "text": "Малко преди 15 часа днес край гръцкия остров Карпатос е усетено земетресение с магнитуд 4,9 по Рихтер, съобщава \"Катимерини\". По данни на гръцкия институт по геодинамика епицентърът е бил в морето, на 46 километра североизточно от острова и на дълбочина от 17 километра. Земетресението е било усетено също така и на Родос и на други острови от групата на Додеканезите. Няма данни за пострадали хора и материални щети.  ", "date": "2019.08.28", "title": "Земетресение разлюля остров Карпатос"}
{"url": "https://standartnews.com/svyat/intsident-s-dron-na-londonsko-letishche-400442.html", "text": "Самолет със 186 пътници на лондонското летище \"Гетуик\" е бил принуден да направи обратен завой, за да избегне сблъсък с дрон, нарушил допустимата височина за полети, предаде БГНЕС. По данни на комисията UK Airprox board, към самолет „Airbus A320” на височина 518 метра се приближил дрон. Пилотът на самолета бил принуден да извърши маневра, при която е преминал на 25-30 метра от дрона. Дронът е нарушил допустимата за полет височина от 400 фута (121 метра) и навлязъл в контролираното въздушно пространство над летище \"Гетуик\". За първите 11 месеца на 2018 г. във Великобритания са засечени 120 случая на прелетели опасно близо до самолети дронове. В края на декември летище \"Гетуик\" няколко пъти преустанови полетите заради дронове. Според експертите, става въпрос за съзнателни действия – дроновете се появявали в момент, когато трябва да се отвори пистата за излитане и кацане. След поредния инцидент на \"Гетуик\" британските власти предложиха да се увеличи до 5 км зоната, забраняваща полети на дронове в близост до летищата и пистите. Действащото в момента ограничение е 1 км. По данни на „Таймс” на летищата \"Гетуик\" и \"Хийтроу\" е инсталирана система за откриване на дронове. Съгласно плановете на компетентните власти, от ноември 2019 г. операторите на дронове са длъжни да ги регистрират.", "date": "2019.08.28", "title": "Инцидент с дрон на лондонско летище"}
{"url": "https://standartnews.com/regionalni/novi-detski-ploshchadki-za-malchuganite-na-blagoevgrad-400437.html", "text": "Община Благоевград изгражда нови, отговарящи на утвърдените стандарти, детски площадки, изцяло се обновяват и съществуващи такива. Кътовете за игра на открито са разположени на различни места в града и селата. Строително-монтажни дейности се извършват в ж.к „Ален мак“, където се работи по 3 детски площадки. В квартал „Грамада“ и село Рилци се изграждат по две площадки. Детски площадки ще има и в селата Падеш и Покровник, в кв. „Струмско“ (ул. „Броди“ 40), както и в междублоковото пространство при ул. „Александър Стамболийски“, до сладкарница „Горска поляна“. \r\n  \r\nГоляма част от площадките са по заявено желание на жители, в рамките на кампанията „ТИ ПРЕДЛОЖИ! КМЕТЕ, НАПРАВИ!“. Новите места за игра ще бъдат съобразени изцяло с изискванията за безопасност. Ще бъдат поставени ограда и ударопоглъщаща настилка. Всяка от детските площадки ще бъде оборудвана с разнообразни  съоръжения. Освен с уреди за игра, съобразени с възрастта на децата, на площадките ще има пейки и кошчета за удобство на придружителите. През настоящата година предстои изграждането и на спортни площадки на територията на Благоевград. \r\nОбособяването на кътове за игра и спорт е сред основните приоритети на кмета д-р Атанас Камбитов, а целта е да се създадат подходящи условия за малките и младите жители на общината.", "date": "2019.08.28", "title": "Нови детски площадки за малчуганите на Благоевград"}
