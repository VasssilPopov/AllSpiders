{"url": "https://standartnews.com/kultura/kniga-razvenchava-mitovete-za-nitsshe-403917.html", "text": "„Аз съм динамит. Животът на Ницше“ от Сю Прюдо развенчава закоравели митове по адрес на една от най-великите забележителните личности в най-новата история на цивилизацията. Биографията, която излиза за първи път на български език /“Ера“/, се опира на документи, проучвания, писма, както и на трудовете на Ницше. Британската авторка историк рисува света на един блестящ, ексцентричен и дълбоко смутен човек, хвърляйки светлина върху събитията и хората, формирали живота и работата му. Идеите на Фридрих Ницше - един от най-големите мислители на XIX век, философ, литератор, изкуствовед, музикант - повлияват дълбоко на европейската и световна култура до наши дни, като в същото време са обект на полемики, спекулации и противоположни интерпретации. Ницше е и от най-загадъчните фигури, чиито концепции за свръхчовека, волята за власт и робския морал променят фундаментално разбирането за морала. Сю Прюдо разкрива детайлно житейските перипетии на Ницше - от християнското му възпитание, засенчено от мистериозната смърт на баща му, през учителската му кариера, отношенията му с видните интелектуалци на неговото време, самотното философстване по високите планини, до драматичния му психически срив. Прюдо пресъздава изключително интересно културната и политическата атмосфера в Европа от втората половина на ХIХ век.", "date": "2019.10.14", "title": "Книга развенчава митовете за Ницше"}
{"url": "https://standartnews.com/kultura/bg-premieri-na-panaira-na-knigata-vv-frankfurt-403919.html", "text": "България отново ще има свой щанд на Международния панаир на книгата във Франкфурт, който започва на 16 октомври. Сред родните автори, които ще се срещнат с тамошната публика покрай премиерите си на форума, са Елена Алексиева, Галин Никифоров, Захари Карабашлиев, Ина Вълчанова. Ще бъдат представени „Съвременна българска проза 2019. Десет книги от България” и „1943. Антология за деца”, носител на наградата „Златен лъв” за най-добър издателския проект за 2018-а. Във Франкфурт ще чуят и за предстоящия Софийски международен литературен фестивал (10-15 декември). Миналата година фокус в програмата му беше именно Германия и немскоезичната литература. БГ издателствата  „Пан“, „Пух“, „Рибка“, „Дъбови листа“, „Геймтел“ и „Лист“ ще покажат своите книги и ще представят авторите си. Форумът е най-голямото тематично изложение в света по броя на посетителите и участниците. Традиционно той е насочен към индустрията и към продажбата на права върху заглавия между издателствата от различни георграфски ширини. От 2019-а той вече ще е отворен за външни посетители през цялото време. Основната причина за промяната е регистрираният ръст на продажбите на немския пазар през 2018-а. Панаирът във Франкфурт ще продължи до 20 октомври, а почетен гост тази година е Норвегия.  ", "date": "2019.10.14", "title": "БГ премиери на Панаира на книгата във Франкфурт"}
{"url": "https://standartnews.com/kultura/azerbaydzhanskiyat-poet-nasimi-beshe-pocheten-v-ban-403984.html", "text": "Поетът Насими е роден през 1389 г. и е живял до 1417 г. Това са преломни години – не само за Изтока, но и за Европа, и в частност за България. Честването на паметта на поета идва с българско издание на избрани негови поеми. Сборникът „Избрани стихове. Моя храм свещен“ излиза с логото на издателство „Български писател“, а преводите в него са дело на Иван Есенски и Надя Попова. Поетичната вечер беше организирана от Българска академия на науките, Национална академия на науките на Азербайджан, Посолство на Република Азербайджан в България, Съюз на българските писатели и Център за азербайджански език и култура към СУ „Св. Климент Охридски“. В изисканата зала на БАН присъства и зам.-министърът на образованието и науката Деница Сачева. „Имададдин Насими е положил основите на азербайджанския литературен език със своята поезия. Той оказва голямо влияние върху по-нататъшното развитие на литературата на Азербайджан. Неговото богато наследство представлява един от най-интересните етапи на обществената мисъл през Средновековието. А неговото творчество заема достойно място в съкровищницата с културните богатства на народите. Съвпадането на честванията – 650 години от рождението на Насими и 150 години от създаването на БАН – говори за тесните отношения между двете страни“, заяви г-жа София Шигаева-Митреска, директор на Центъра за азербайджански език и култура към СУ. Академик Юлиан Ревалски – председател на БАН – каза: „Нашите съвместни отношения с Азербайджанската академия на науките и с Азербайджанското посолство в България в последно време са изключително активни, а в научно отношение имаме традиционни връзки, които датират от години. В последните години имахме възможността с г-жа Гурбанова да реализираме много събития от сферата на културата и изкуството, което показва, че ние всъщност сме доста близки страни и имаме още много да правим заедно. Радвам се, че сме домакини на това специално събитие – намираме инициативата за изключително удачна. Благодарим за този камък, който носите за нашия Природонаучен музей. За пореден път ще кажа, че Азербайджан е сред страните, с които имаме действително най-широки и активни връзки.“ Акад. Иса Хабибайли, вицепрезидент на Азербайджанската академия на науките, директор на Института за литература и народен представител, връчи своя подарък – камъка, пропътувал стотици километри – на акад. Юлиан Ревалски. Моментът предизвика овациите на публиката. Нейно Превъзходителство д-р Наргиз Гурбанова от своя страна благодари за любезното домакинство и каза, че 650-тата годишнина от рождението на великия азербайджански поет, философ, мистик и видна фигура на поетичната мисъл на Изтока и 150-тата годишнина от създаването на БАН са чудесен повод за събирането в уютната зала „Проф. Марин Дринов“. Човекът, Вселената, Любовта и Бог – това са основните теми на Насими, подчерта тя. Насими е притежавал енциклопедични познания; неговите произведения блестят не само с голямото си майсторство, но и с дълбок смисъл. Председателят на Съюза на българските писатели – Боян Ангелов – направи гласна разходка из миналото, обхождайки събитията от Средновековието по нашите земи. В периода, в който поетът Насими е живял, между 1369 и 1417 г., България преживява редица трагедии. През 1371 г. Одрин пада под властта на османците; през 1393 г. Търновското царство е завладяно от Османската империя, а три години по-късно България пада под османска власт. Но политическото потисничество не значи, че духът не съществува. По времето, в което е живял и творил Насими, вселенски патриарх е бил Йосиф II – българин по произход, а според документите е бил и незаконен син на Цар Иван Шишман. По същото време – в края на XIV, началото на XV век – българинът Киприян става Митрополит на цяла Русия…“, разказва сладкодумно Ангелов, посочвайки също и българската следа в редица европейски и световни исторически събития. „С това искам да кажа, че за поезията няма никакви граници: нито исторически, нито духовни, нито религиозни. Имададдин Насими издигна тезата „Аз съм Бог“ и затова е бил екзекутиран“, каза той, след което прочете два свои превода на стихове на азербайджанския поет. „България е страна с традиции в хумора. Бях в Габрово и съм силно впечатлен. А тук ние видяхме колко силна е научната дейност на БАН“, коментира акад. Иса Хабиббайли. Той добави, че българският и азербайджанският хумор са много близки. „Българските преводачи на Насими успяха да съхранят оригиналността на неговия език. Слушайки стихотворенията му на български език, аз ги почувствах съвършени като на азербайджански.“ Творбите на Насими за пръв път се превеждат на български език. За тях Димитър Христов – директор на СБП – каза, че са гениални и че това е едно начало в изучаването и изследването на Насими, неговите последователи и на големите поети на Изтока. „Убеден съм, че това издание на стиховете на Насими ще накара много български читатели да научат нещо повече за азербайджанската култура и пресечните ни точки с нея“, добави той. Поетичната вечер приключи с четене на творби на Насими от Иван Есенски и Надя Попова – преводачи на поемите на големия поет на Изтока. Есенски сподели, че всяко време намира своя глас, който да го изрече и че много често творците създават произведенията си въпреки това време, нерядко заплащайки с живота си. „Големите поети използват езика, за да предоставят на хората смисъл на съществуването им“, напомни той. „Акустиката на поета Насими е толкова мощна, че дори ограничението на формата не поставя окови пред преводача; той се чувства свободен и възвисен“, на свой ред сподели Надя Попова.", "date": "2019.10.14", "title": "Азербайджанският поет Насими беше почетен в БАН"}
{"url": "https://standartnews.com/kultura/bosiyat-imperator-otkri-festivala-vv-varshava-403928.html", "text": "Под овациите на полската публика стартира 35-то издание на Варшавския международен фестивал. Честта да открие форума се падна на копродукцията с БГ участие „Босият император“ на режисьорите, сценаристи и продуценти Джесика Удуърт и Петер Бросенс, проследяващ новите приключения на Негово величество Николас в продължение на емблематичната комедия „Белгийският крал“, донесъл на авторите номинация за Европейска комедия на годината. Филмът бе представен във Варшава от Джесика Удуърт, актьорите Петер ван ден Бегин (Краля) и Луси Дебе, копродуцента Мира Сталева, художника  Сабина Христова. Два дни по-късно „Босият император“ имаше своята премиера и на 46-то издание на най-големия белгийски фестивал в Гент. Към свитата на краля там се присъедини и Джералдин Чаплин, която подобно баща си Чарли Чаплин във „Великия диктатор“ изпълнява две роли във филма. Тя получи почетна награда на името на белгийския учен Жозеф Плато за своя цялостен принос към киното, която се връчва от 1985 година. Премиерата на „Босият император“ в България ще бъде на 24-ия „София филм фест“ през март 2020.", "date": "2019.10.14", "title": "„Босият император” откри фестивала във Варшава"}
{"url": "https://www.standartnews.com/sport/natsionalite-stignakha-dnoto-403985.html", "text": "Футболните ни национали тотално се провалиха. Отборът воден от Красимир Балъков отнесе шестица от Англия и то насред София. Загубата е най-голямата за България в домакински мач в историята.Точни за тима на Гарет Саутгейт бяхаРашфорд (7), Баркли (20 и 32), Стърлинг (45 и 69) и Кейн (85). На всичко отгоре феновете на два пъти станаха причина съдията Бебек (Хърватия) да спира мача заради расистки скандирания. Първият път бе при 0:2 в 32-ата минута, когато защитникът на гостите Тайрън Мингс се оплака на съдията, че е чул расистки обиди по свой адрес. Съдията Бебек предупреди капитаните на двата тима Ивелин Попов и Хари Кейн. Дикторът се обърна към феновете с молба да не продължават, защото може и мача да не завърши. Въпреки това след 10-ина минути реферът отново спря мача, защото чул расистки обиди от трибуните. Фенове от сектор Б напуснаха стадиона без да е ясно дали те са причината за второто спиране на мача. След почивката англичаните продължиха да играят само пред българската врата. Късметът на нашите ги покри до 69-ата минута, когато Стърлинг оформи петицата. Въпреки тоталното превъзходство на англичаните до шести гол се стигна чак в 85-ата минута. Хари Кейн най-накрая се разписа след самостоятелна акция. Това бе осмия му гол в шест мача от квалификациите за Евро 2020. Феновете пък се удържаха и не дадоха повод на рефера да прекрати мача и резила да стане още по-голям. Въпреки това заради двете предупреждения от преди почивката БФС със сигурност ще отнесе голямо наказание от УЕФА. В другия мач от нашата група игран тази вечер Косово би Черна гора с 2:0. Англия води в класирането с 15 т, а България е предпоследното място с 3 т.   фото Спортал", "date": "2019.10.14", "title": "Националите стигнаха дъното"}
{"url": "https://standartnews.com/kultura/irlandetst-zashemeti-krititsite-v-london-403951.html", "text": "„Ирландецът“ зашемети критиците на филмовия фестивал в Лондон. Те нарекоха лентата „най-добрият филм на Мартин Скорсезе от десетилетия“ и го оцениха възможно най-високо. В драмата участват легендите Робърт де Ниро, Ал Пачино и Джо Пеши. Прословутият режисьор бе похвален за завръщането си в жанра, който самият той революционира. Де Ниро също впечатли със смразяващото си изпълнение на Франк „Ирландеца“ Шийран. Филмът продължава 209 минути, но критиците твърдят, че всяка секунда е режисирана майсторски, а холивудските доайени са невероятни до самия край. Лентата бе оценена високо и от световните медии. От „Variety“, „The Guardian“ и „The Telegraph“ изразиха силни чувства към филма на Скорсезе. От „Time Out“ обаче коментират: „Звездите са подмладени дигитално и не изглеждат особено натурално. След известно време просто свикваш – или по-скоро се примиряваш с гледката и се оставяш да бъдеш разконцентриран от забавата.“ „Ирландецът“ ще тръгне за кратко по кината на 1 ноември, след което ще излезе по Нетфликс на 27-ми.", "date": "2019.10.14", "title": "„Ирландецът“ зашемети критиците в Лондон"}
{"url": "https://standartnews.com/kultura/chetem-bg-kniga-preporchana-ot-opra-403930.html", "text": "Даниела Петрова, млада българска авторка от Америка, на 14 октомври представя дебютния си роман  „Майката на дъщеря ѝ” в „The Book” в София. Радио водещата Ива Дойчинова ще дирижира премиерата. Книгата, която излиза първо в САЩ на английски със знака на едно от най-големите световни издателства, „Penguin Random House”, влиза в над 10 класации отвъд океана и е специално препоръчана в тематичния клуб на Опра Уинфри. Как може да бъде измерена майчината любов и зависи ли тя винаги от кръвната връзка? Невероятната история на две жени, които съдбата среща случайно, преплита темите за майчинството, приятелството и родителската обич, готова да прекрачи всички морални граници. Лана води съвсем нормален живот. До момента, в който дългогодишният ѝ приятел внезапно и необяснимо я напуска – точно преди поредната ин витро процедура. И точно когато Лана се съвзема от удара, решава да вземе съдбата си в ръце и да продължи , най-изненадващо се оказва, че очаква бебе. Една вечер в Ню Йорк Лана среща жената, която никога не би трябвало да срещне – донор на яйцеклетка, от която детето в корема ѝ расте. Лана не може да устои на изкушението да я проследи и наблюдава отдалеч. Но случаят ги среща лице в лице и  двете се сприятеляват. Катя е студентка, свободомислеща красавица, чийто лек характер е точно това, от което има нужда Лана сега. Всичко е добре до момента, в който Катя изчезва без следа и Лана е вероятно последният човек, който я е виждал. Лана е заподозряна и започва свое паралелно разследване, за да научи коя наистина е Катя. И дали въобще е случайна срещата с майката на дъщеря й в този психологически трилър? Даниела не крие, че самата тя е преживяла много от мъките на своята героиня Лана и че чрез нея търси катарзиса. А понеже „майката на дъщеря й“ Катя също е от български произход, Лана казва: „Ако детето ми няма да наследи моята кръв, поне да наследи кръвта на моя народ“. Даниела Петрова пише отдавна – нейни кратки разкази, есета и поеми са се появявали многократно в престижни издания, сред които „Ню Йорк таймс”, „Уошингтън поуст” и „Мари Клер”. „Разпратих първата си книга на 50 литературни агента, но нищо не стана и я зарязах. Докато работих като журналист, правех  доста интервюта и едно от тях се оказа с дама, която се поинтересува за това, по което работя – романа, превърнал се в моя дебют. През следващите две години имаше много сериозна работа, за да се стигне до излизането му“, сподели Даниела по БНТ, която е посветила „Майката на дъщеря й“ /“Сиела“/ на любимите си баба и дядо.      Съдбата отвежда Даниела в САЩ преди 25 години. Пише лирика и проза от тийнейджър, но когато се мести в Ню Йорк, осъзнава, че английският й език е слаб и няма как да „превключи“ веднага на него. Следват много класове и курсове с писатели, за да се усъвършенства в този „странен занаят“. Днес тя вече пише втори роман. Даниела е от малкото българи, минали по червения килим на Оскарите. Бившият й съпруг Себастиан Юнгер, известен американски автор и военен кореспондент, снима документалния филм „Рестрепо“ за американските войници в Афганистан, който е номиниран за наградата на Академията.  ", "date": "2019.10.14", "title": "Четем БГ книга, препоръчана от Опра"}
{"url": "https://standartnews.com/kultura/kalin-srmenov-zhiveem-vv-vreme-na-manipulatsii-403932.html", "text": "Сатиричният театър записа поредно събитие в най-новата си история – неофициален старт на третата си сцена с моноспектакъла на Кирил Бояджиев  „Помощ, имам две деца“. Това е първото заглавие в афиша на „Хепи Сатира“ – бившия клуб на звездите – от поредицата с изповедални представления. Следващите моно драми са на Явор Борисов, Силвия Лулчева, Славчо Пеев, Димитър Баненкин, Боби Захариев... Диригент и провокатор на постановките, гравитиращи в орбитата на стенд ъп комедията, е Калин Сърменов. Шефът на трупата също репетира – в „Телевизионна мрежа“. Култовият хит на Сидни Лъмет от 1976-а, който през 2000 година е обявен за културно наследство и списание Empire го включва в топ 100 в списъка си „500 най-велики филма за всички времена“, има и съвсем нова сценична версия. Тя ще излезе едновременно в Сатирата и на „Бродуей“ в Ню Йорк – и двете премиери са през декември. Сърменов играе шефът на новинарския канал Макс Шумахер, пресъздаден на екрана от три пъти номинирания за „Оскар“ Уилям Холдън.    - Господин Сърменов, как го постигате: трета дъщеря в семейството, трета зала в Сатирата? \r\n- С много работа и сериозни усилия. Но Господ винаги контролира - докато се опитваме да материализираме енергията, която ни се дава от природата и от това, което е по-силно от нас. Отдавна съм приел, че плановете ни нямат нищо общо с действителността. Но, както казваше моят професор Гриша Островски, трябва да се готвиш нещо да стане, а дали то ще се случи, е съвсем друга работа. Никога не съм предполагам, че ще имам три деца. Когато идвах още като студент в Сатирата, никога не съм предполагам, че ще направя трета зала тук. Нито пък някога съм знаел дали ще стана известен. \r\n- Помните ли първия път, когато разбрахте,  че наистина сте станал много известен? \r\n- Излязох от вкъщи и светът се промени. „Седем часа разлика“ беше голям „бум“ – един от първите истински опити да се направи кино в България. Не го деля от телевизията – по целия свят това отдавна не се прави. В сериалите можеш да се изразиш по-мощно, а и веднага виждаш резултатите – рейтинги, пари. Слава Богу, голямата известност ме сполетя малко по-късно в моя живот. Всяка слава на младини подкопава почвата под краката ти.  А когато си по-зрял, си наясно, че всичко е преходно: днес те харесват - утре не, днес те знаят - утре не. И можеш да превърнеш популярността в смисъл. А 99 на сто от хората в България, които действително са свършили качествено работата си, а не са се прочули заради простотия, се наслаждават на собственото си „аз“ и използват известността си единствено в собствена изгода. И забравят, че в крайна сметка всеки от нас сам е никой Но когато постигне стойност в театъра, киното,  музиката, трябва да има цел – да се посвети на нещо полезно за следващото поколение. \r\n- Така ли мислехте, когато бяхте рокаджия?       \r\n- Беше бурно и емоционално време - финансово и творчески. 90-те бяха тежки за България. То и сега не е леко, но поне влязохме в някакви релси – за хубаво, за лошо: по-добре така. А тогава не знаехме има ли влак, няма ли влак – седяхме и чакахме какво ще се случи, докато всякакви кретени ни обясняваха действителността.  Но онези години бяха най-безгрижните, най-вдъхновените. Всичко започваше. Никой не ми пречеше, най-голямата ми дъщеря още беше бебе. А сега съм на попрището жизнено в средата и отговорностите са несравними. \r\n- От къде идва този ваш не особено често срещан в гилдията ви навик да стъпвате здраво по земята?   \r\n- От възпитанието в семейството. От майка ми и баща ми. От бабите и дядовците ми, с които  бях много близък – те бяха най-добрите ми приятели. Аз съм от сой. Никога не съм разбирал думи като старец и старица. Израснал съм в среда, в която винаги е бил култивиран респект към миналото, към ценностите. До ден днешен картините на баба ми художничката са по стените.  Семейството е на първо място. Няма да се уморя да го повтарям.  Проблемите на най-новите генерации идват от скапаните родители, а не от децата. Онзи ден дъщеря ми се прибра и изтърси: „Тате, ние не сме истинско семейство. В училище ни казаха, че във всяко истинско семейство, в което има любов, има и скандали – а у нас няма“. С майка й започнахме да се смеем: Значи сме адски зле – каква е тая любов без разправии, я да си спомним дали някога сме се карали! Представете си какво говорят на децата, помислете си в какъв свят живеем. \r\n- Затова ли предпочитате да отворите третата сцена със стенд ъп комедии? \r\n- Българинът е консерва, трудно приема откровенията - трябва да има малко театър. \r\n- Разкажете интересни епизоди от времето, когато клубът все още беше клуб... \r\n- Няма да забравя, когато Хиндо Касимов и Васил Попов слязоха след представление, облякоха пачките на балерините и затанцуваха под звуците от пианото на Митко Вълчев. После тази хореография стана тяхна запазена марка – по естради и мюзик холове.   \r\n- Ще има ли нещо екстравагантно в интериора? \r\n- Някога долу имаше камбана, която биеше към полунощ с посланието: Тръгвайте си, вашите роднини се притесняват. Сега поръчах подобна – 10 килограма, църковна, истинска, с кукер отгоре й. Леят я в момента. Всичко това е препратка към онези времена, в който клубът е раждал най-светлите и емоционални неща, които са се случвали в Сатирата. \r\n- Каква беше йерархията, за кого се пазеха специалните маси? \r\n- Най-вече за артистите, които след овациите слизаха да вечерят и разпуснат.   Парцалев имаше запазена маса Той беше човек, с когото не се общуваше  лесно – капсулираше се, създаваше особена среда около себе си. Всъщност в Сатирата влязох на неговото място. Седнах в стола му в гримьорната. Много ме е яд, че не прибрах писмата, бележките, пиесите, личните текстове на Парцалев, които намерих в чекмеджето му. Просто не посмях. Не е ли редно някой да се погрижи за този архив, запитах в администрацията.  Никой не ми обърна внимание и цялото това безценно наследство от Парцалев изчезна. Просто някой го хвърли в кошчето. \r\n- Звездите „големееха“ ли се, когато бяхте млад артист?   \r\n- Бяха супер респектиращи. Една вечер бях седнал с компания в клуба и след спектакъла слязоха Таня Лолова, Калата, Стояна, Кольо Анастасов и Мито Манчев. Когато ги видяха,  приятелите ми онемяха. Ето този ореол и до ден днешен другите театри не прощават на Сатирата. \r\n-  Какви други интелектуални продукти избуяваха между две питиета в клуба? \r\n- Станислав Стратиев започна да пише пиеси, нахъсван от Нейчо Попов. Тъкмо в клуба Нейчо му обясняваше как да вкара драматургия в текстовете си. Песните на Митко Вълчев тръгваха от купоните долу – абе, въобще вреше и кипеше от идеи. И какво безумие сме ние, българите - първата работа на едни хора, дошли на власт, беше да унищожат и унижат клуба на Сатирата. Както унищожиха и клуба на артистите на „Руски“, който се превърна в нощно свърталище с голи танцьорки. Но няма смисъл да спрягаме имена, не искам да бъда зъл и краен. А и трябва да мерим всяко нещо в зависимост от неговите време, място и случване – всичко е имало своето оправдание. Редно е обаче да отдадем заслуженото на тези, които са се опитвали. Толкова обичам Павката Васев, да е жив и здрав. Дойде в Сатирата, запретна ръкави и смени цялата естетическа среда, в която бяхме потънали през годините – буквално и преносно: и мръсотията, и старите мебели, и всичко, което миришеше и теглеше към мухъла Ами Пламен Марков – направи камерната зала, виждаше в бъдещето, по негово време в театъра работеха умни хора. А на улицата тогава беше много тежко - червени, сини, комунисти, идиоти, какви ли не... \r\n- Каква е ролята ви в „Телевизионна мрежа“? \r\n- Играя шефът на новинарския екип Марк, който търси баланса. Аз съм по-хард във взимането на решения. За първи път с Малин Кръстев си партнираме на сцената. Това много ме въодушевява. Ще работим с истински тв екип. Операторите ще са на сцената – всичко ще се излъчва директно на екрани. Едно към едно. Зрителите ще бъдат в действителен ефир, без  имитации. Много скъп и рискован проект, но трябва да стане както трябва. Живеем във време на манипулации. Малоумщината често е удобна. Медиите стават все по-активни и в същото време все по-безпомощни в битката за рейтинг. Силни са, влияят на хората, но не могат всеки път да създават събития. \r\n- Доколкото си спомням филма, телевизионерите правеха всичко на всякаква цена, почти на живот и смърт: това ли е голямата тема – ценности срещу рейтинг?    \r\n- А всъщност всичко е толкова комично – напъваш се, мъчиш се... Накрая пръц и те няма Никой не е Микеланджело. Затова единственото нещо, което можем да направим, е да сме добри и честни човеци, за да оставим пример за поколенията. \r\n- При безумния ви график намирате ли време за кино? \r\n- Аз винаги бих намерил време за кино, но киното невинаги намира време за мен. А и гледам какво се случва напоследък, как се бият в гърдите, как се целуват - защото всеки е много добър, как телевизиите пускат все по-съмнителни продукции... Наскоро предложих на известен продуцент да го запозная с касиерката в кварталния супер маркет. Докато жената ми даваше бележката, направи дисекция на бг киното като никой друг. Но производителите на филми не чуват, не виждат, харесва им това, което им говорят клакьорите. За жалост негативизмът срещу артистите се натрупва. И в един прекрасен момент на публиката ще й писне, ще дръпне шалтера и ще каже: Айде, малко да се разходите, защото ни дойдохте в повече. И самодоволните муцуни на така наречените режисьори и продуценти ще помръкнат. Всички ние ще загубим. Никой не печели. \r\n- Да разбираме ли, че бихте отказали роля? \r\n- И още как. Наскоро ми се обадиха за Буров. Отивам аз, а режисьорът ми вика: Може ли да направим една проба, за да си ви представя с ето тази актриса. Мойто момче, ако не можеш да си представиш в роля мен, Калин Сърменов, как ще си представиш целия филм? А аз съм луд по историята на Буров. Той и Стамболов са личностите, които са ме вдъхновили да остана в България, вдъхновили са ме да открия смисъла. Но дори и заради Буров не бих искал да скъсам нервите си. А пък по сериалите никой не ме вика, защото само ги плюя. \r\n- С чуждите кинаджии как се спогаждате – или и тях сте заклеймили? \r\n- Евън Дохърти, режисьорът на „Killing season“, който у нас получи заглавие „Опасен гост“, дойде и ми благодари, че ще участвам във филма му. След това изреди ролите от моята работна биография в киното - вместо „да си ме представя как ще седя до Робърт де Ниро и Джон Траволта“, които бяха големите звезди във въпросния екшън.   \r\n- Как си общувахте с двамата титани? \r\n- Шокиращо за мен. Джон Траволта измери крачките си в близкия ни план, дойде и ме запита: „Така добре ли е?“. „Ами не мога да ти кажа колко много е добре“, отговорих му аз. Затова тези хора имат кино, имат индустрия – защото уважават моженето, държат на постигнатото, не се доказват на дребно. А тогава бях доста притеснен, чувствах се като Алиса в Страната на чудесата. Особено в първия снимачен ден. Джон Траволта го усети и подхвърли: „Всичко наред ли е? Гледаш ме някак особено!“ Казах му: „Ами ако и ти видиш извънземно, и ти ще гледаш особено“. Той се скъса от смях: „Е, щом съм извънземно, идвай да пием чай“. Де Ниро пък ми се извини Направо се втрещих, но после разбрах защо - на финала на филма по сценарий трябваше да имам голяма сцена с двамата, но я резнаха тъкмо заради по-късното идване на Де Ниро в София след снимки в Ница. Възникнаха още една-две неловки ситуации с тях. На вечерята им с Бойко Борисов и Вежди, който тогава беше министър на културата, никой от протокола не се беше сетил да ме покани. На другия ден Джон Траволта ме запита загрижено “Добре ли си? Снощи чаках да те видя, но не дойде?“. Трябваше да лъжа, че съм получил хранително отравяне, за да не станем за резил пред хората. Не е възможно да не уважаваш собствените си звезди. Вежди после се тюхкаше: „Мани, мани, братче, голяма излагация се получи“. Да не говорим, че Робърт де Ниро ми донесе ябълка, защото му стана неудобно, че за мен няма стол на терена. А там български екипи обслужват всичко и всички. Но ние така раболепничим пред чужденците, че дори на тях им става неудобно. Национална черта.      \r\n- Как е бебето? \r\n- Супер е - яде, ака, плаче и спи. Но започна и да пообръща внимание на случващото се около нея. Вече имаме контакт и сме си много по-интересни.  ", "date": "2019.10.14", "title": "Калин Сърменов:   Живеем във време на манипулации"}
{"url": "https://standartnews.com/biznes/shche-nalivat-koka-kola-v-khartieni-butilki-403937.html", "text": "В подкрепа на глобалната си инициатива “Свят без отпадъци” Кока-Кола обяви присъединяването си към Paboco Pioneer Community, за да подпомогне процеса за създаване на устойчива бутилка от хартия. Новата общност от компании, е по идея на Paboco – датски стартъп, който от 2015 г. работи по нова технология за рециклируема хартиена бутилка и в момента е съвместно предприятие между производителя на хартиени опаковки BillerudKorsnäs и производителя на бутилка Alpla. Амбицията на Paboco е да създаде първата по рода си изцяло биологично-базирана и рециклируема хартиена бутилка, която може да се използва за ежедневни потребителски продукти, като газирани и негазирани напитки, козметика и др. В следващия етап от разработването на хартиената бутилка, Кока-Кола ще бъде основополагащ участник в Paboco Pioneer Community, която обединява водещи експерти в областта на материалите, дизайна и технологиите за опаковки. Заедно с другите членове, Кока-Кола ще предоставя идеи, експертиза и насоки за научноизследователската и развойна дейност, за да подпомогне разрастването на концепцията. „Радваме се да бъдем част от пионерската общност и да помогнем за тестването и развиването на тази иновация. Твърдо вярваме в силата на сътрудничеството и партньорството при изграждането на устойчиви опаковки за търговска употреба и с нетърпение очакваме да бъдем част от напредъка на големите иновации, по които работи Paboco“, казва Стийн Франсен, мениджър „Изследвания и развитие“ в Кока-Кола. Хартиената бутилка от първо поколение, създадена от Paboco, използва хартиени фибри от възобновяеми източници за изграждане на здрава структура, укрепена с вътрешен слой, уникален за всеки продукт, което прави възможно рециклирането на бутилката чрез разделяне на хартията и вътрешния слой. Следващият технологичен етап е разработване на вътрешен слой изцяло на биологична основа, подобряване на рециклирането на хартиените влакна и безвредно разграждане, ако бутилката случайно попадне в природата. През 2018 г. Компанията Кока-Кола обяви инициативата „Свят без отпадъци“ и пое конкретни ангажименти в изпълнение на глобалната си стратегия. До 2030 г. системата на Кока-Кола по света ще подпомага събирането и рециклирането на еквивалента на всяка продадена бутилка или кен и ще инвестира в производство на опаковки с 50% рециклирано или възобновяемо съдържание, а до 2025 г. всички опаковки на компанията ще са 100% рециклируеми в световен мащаб. Наскоро Кока-Кола в Западна Европа обяви поредна серия от ангажименти и създаде Център за иновации за устойчиви опаковки, който се фокусира върху ускоряване и усъвършенстване на технологии за рециклиране и алтернативни решения за опаковки като хартиени бутилки, опаковки на биологична основа, бутилки за многократна употреба и др.", "date": "2019.10.14", "title": "Ще наливат Кока-Кола в хартиени бутилки?"}
{"url": "https://standartnews.com/biznes/industrialnite-zoni-vodyat-poveche-investitori-u-nas-403938.html", "text": "„Съвсем скоро ще бъдем готови със Закона за индустриалните зони. Всеки инвеститор, който желае да дойде и да прави бизнес в България, ще може да се възползва от него“. Това заяви министърът на икономиката Емил Караниколов по време на Конференция на почетните консули на Република България. Във форума участваха 71 от общо 75 почетни консули, представляващи страната ни в 45 държави. Целта на конференцията е да бъде направен преглед на дейността на българските почетни консули зад граница, да бъдат споделени добри практики, както и да бъдат представени актуалните тенденции във външната политика, икономиката, търговията и инвестиционните възможности на България. По време на форума министър Караниколов припомни, че в края на октомври с притеснение и надежда очакваме развръзка по казуса Брекзит. „В контекста на повишената несигурност в глобален мащаб, Министерството на икономиката ще продължи да работи за запазване на икономическата и финансовата стабилност в страната, като същевременно се предприемат активни мерки за постигане на устойчиво висок икономически растеж“, каза още той.  По негови думи в перспектива развитието на българския износ ще остане силно зависимо от възстановяването на европейската икономика. В тези условия вероятно все още ще се наблюдава усилено преориентиране към трети пазари, които за разлика от европейския пазар показват завиден растеж. От началото на годината общият ни износ бележи рекордни нива  и възлиза на близо 38 млрд. лв. Икономическият министър изтъкна, че последните данни  мотивират да се търси възможности за ръст на експорта на пазарите на бързо развиващите се икономики, както и за увеличаване пазарния дял на българските стоки в страни, които са наши традиционни търговски партньори и остават високо платежоспособни. В заключение министър Караниколов благодари на почетните консули, че представят България като фактор за стабилност и подчерта, че разчита на съдействие от тяхна страна за по-нататъшно разширяване на двустранните делови връзки и позиционирането на България като предпочитана дестинация за инвеститорите.", "date": "2019.10.14", "title": "Индустриалните зони водят повече инвеститори у нас"}
{"url": "https://standartnews.com/kultura/krvni-vrzki-otnovo-svrzvat-vasilev-i-genadiev-403964.html", "text": "Две от емблематичните лица на „Откраднат живот“ - Александър Алексиев и Димо Алексиев, ще се завърнат в предстоящите епизоди на хитовия сериал по NOVA. Тази седмица доктор Василев и доктор Генадиев ще пристигнат от различни точки на света, за да се погрижат за най-специалната жена в своя живот – Евгения Генадиева. Именно синовете й ще я подкрепят в трудната битка със заболяването. Тази среща ще даде нов повод да погледнат към миналото и решенията, белязали три десетилетия. Какво очаква Алекс и Калин след дългото им отсъствие? Ще открият ли своята роля в семейството и място в „Св. Анастасия“? Повече за завръщането на героите и значението на кръвните връзки в миналото и настоящето зрителите ще научат на 16 октомври, сряда,  в „Здравей, България“.  Тази седмица любовта и близостта ще бъдат преразгледани от лекарите в „Св. Анастасия“. Доктор Чилингирова ще допусне нов човек в живота си, поддавайки се на емоциите в неочакван момент. Междувременно доктор Ковачев и доктор Огнянова ще заговорят откровено за допуснатите грешки и приятелството. Доктор Табаков ще се изправи пред финалното решение – да бъде истински баща на Диана или да продължи своя път, посветен на професионалната кариера.", "date": "2019.10.14", "title": "Кръвни връзки отново свързват Василев и Генадиев"}
{"url": "https://standartnews.com/biznes/indiets-frantsuzoyka-i-amerikanets-s-nobel-za-ikonomika-403941.html", "text": "Тримата икономисти Абиджит Банерджи (индиец), Естер Дюфло (францизойка) и Майкъл Кремер (американец) спечелиха Нобелова награда за икономически науки за 2019 година за създаване на експериментален подход за облекчаване на глобалната бедност, съобщи в понеделник Кралската шведска академия на науките. \"Тази година лауреатите въведоха нов подход за получаване на надеждни отговори за най-добрите начини за борба с глобалната бедност\", се казва в изявлението на академията, цитирано от Ройтерс. Банерджи и Дюфло са преподаватели в Масачузетския технологичен институт, докато Кремер е от Харвардския университет. Естел Дюфло е втората жена, спечелила нобеловата наградата за икономика. Официално известна като наградата на Швейцарската централна банка (Riskbank) за икономически науки в памет на индустриалния инвеститор и изобретател на динамита Алфред Нобел, самата тя не е създадена от нейния основател, а по-късно. Тази награда е създадена от Riksbank през 1968 година, като нейният първи носител е избрана година по-късно. Наградата носи на избраните 9 милиона швейцарски крони (около 918 000 щатски долара), златен медал и грамота. През миналата седмица бяха връчени шест Нобелови награди - за медицина, физика и химия, плюс две литературни награди и най-голямата награда за мир. Всички носители, освен този на наградата за мир, получават наградите си в Стокхолм, Швеция, на 10 декември - годишнината от смъртта на Нобел през 1896 година.  Единствено носителят на наградата за мир я получава в Осло, Норвегия.", "date": "2019.10.14", "title": "Трима получиха Нобел за икономика"}
{"url": "https://standartnews.com/regionalni/sdt-otmeni-dank-mps-v-razgrad-403940.html", "text": "Приетият в началото на 2019 година нов, по-висок, данък МПС в Разград е гласуван в нарушение на закона и следва да бъде отменен. Това постанови административният съд в Разград, в отговор на жалба от група общински съветници, които оспориха увеличаването на местния налог. \r\nНесъгласните с решението на мнозинството  общинари от опозицията, отнесоха спора в съда с аргумента, че новите тарифи за МПС-та не са били обосновани, а кметът доктор Валентин Василев не е отчел предложенията на граждани,  направени по време на общественото обсъждане  на проблема. Окръжната прокуратура на свой ред  подкрепи искането на опозицията, като внесе в съда официален протест срещу приетото решение на общинския съвет. След обявяването на местния данък МПС за незаконен, кметският екип обяви, че ще обжалва съдебното решение. Председателят на общинския  съвет Надежда Радославова вече е внесла жалба във ВАС. До окончателното приключване на делото обаче гласуваните тарифи остават в сила. \r\nВ момента данъкът за коли и камиони в Разград е доста по–висок от тарифите в София. Така например за масов автомобил от 110 к.с., който е над 15-годишен, в Разград се плаща 152,66 лева, докато столичани дължат на общината за  такава кола 107,65 лв. Високите ставки  предизвикаха данъчен туризъм. Собственици на коли и камиони пререгистрират МПС-тата си в съседни общини, дори в столицата, за да си спестят средства, сочи местно проучване. \r\nОще не е ясно какво ще стане с надвзетите от шофьорите суми, ако ВАС потвърди решението на съда в Разград и върне стрария данък върху  колите в лудогорската община.  ", "date": "2019.10.14", "title": "Съдът отмени данък МПС в Разград"}
{"url": "https://standartnews.com/biznes/a1-startira-mobilno-prilozhenie-za-sportni-rezultati-403946.html", "text": " стартира собствено мобилно приложение за следене на спортни резултати на живо. С   феновете ще могат да се информират за актуалните резултати на отборите, които подкрепят и представянето на любимите си състезатели в десетки спортове. Приложението е част от спортното портфолио на телекома, което включва и каналите  . MAX Score информира 24 часа в денонощието за всичко най-интересно, което се случва в европейския и световен футбол, най-големите тенис турнири, топ надпреварите по волейбол и баскетбол, най-силните лекоатлетически състезания, хокейните битки в Националната хокейна лига, стартовете в най-гледаните моторни спортове, както и резултати от бойни спортове и най-известните голф състезания. То включва и пълната програма на каналите MAX Sport за предстоящите 7 дни. В MAX Score феновете могат да намерят видеоповторения на голове от футболните първенства и турнири, които се излъчват по каналите MAX Sport. По този начин, дори когато нямат възможност да гледат двубоя на своя любим отбор в УЕФА Шампионска лига, испанската Ла Лига, италианската Серия А или холандската Ередивизи, те ще имат възможност да видят головете малко след тяхното отбелязване. Потребителите ще могат да следят важни за тях събития и да получават известия в реално време. Така те ще бъдат информирани за старта на очакван двубой или състезание, за титулярните състави в отборните спортове, за статистика, свързана с настоящия или с предишни мачове между съперниците, за отбелязване на гол или получаване на картон във футболен мач, за край на полувреме или на двубой и др. Приложението е напълно безплатно, като потребителите не е задължително да бъдат клиенти на А1 или да са абонирани за каналите MAX Sport, за да го ползват. В момента MAX Score налично само за устройства с операционна система Android.", "date": "2019.10.14", "title": "А1 стартира мобилно приложение за спортни резултати"}
{"url": "https://standartnews.com/biznes/finansist-vlizame-v-evrozonata-sled-5-7-godini-403948.html", "text": "Страната ни ще може да се присъедини към еврозоната най-рано след пет до седем години, прогнозира в интервю за БНР финансистът проф. Григорий Вазов. По думите му това е много добър срок, защото страната ни ще се присъедини към клуба на богатите, когато е преминал следващия кризисен икономически цикъл. Вазов коментира и евентуалното отлагане на влизането ни в чакалнята на еврозоната до март или юни догодина, а не през януари както очаквахме. „Всичко това е нормално. Дали ще е януари, дали ще е март, дали ще е юни аз мисля, че няма някакво голямо значение за България. Защото не е важна датата, а е важен самият процес на подготовка“, каза той. „Необходимо е много внимателно да продължи провеждането на структурни и институционални политики, които да създадат условие на ускорен и устойчив растеж. Защото, ако нямаме това, влизането в тази зона, както казваме, че това е началото на няколкото кръга на ада, които ще премине България, за да влезе в еврозоната, мисля че това е нормално и нека тези неща да вървят по-спокойно. Значи Шенген е политическо решение, а влизането в ERM и след това в еврозоната - икономическо“, допълни финансистът.", "date": "2019.10.14", "title": "Финансист: Влизаме в еврозоната след 5-7 години"}
{"url": "https://standartnews.com/sport/natsionalite-stignakha-dnoto-403985.html", "text": "Футболните ни национали тотално се провалиха. Отборът воден от Красимир Балъков отнесе шестица от Англия и то насред София. Загубата е най-голямата за България в домакински мач в историята.Точни за тима на Гарет Саутгейт бяхаРашфорд (7), Баркли (20 и 32), Стърлинг (45 и 69) и Кейн (85). На всичко отгоре феновете на два пъти станаха причина съдията Бебек (Хърватия) да спира мача заради расистки скандирания. Първият път бе при 0:2 в 32-ата минута, когато защитникът на гостите Тайрън Мингс се оплака на съдията, че е чул расистки обиди по свой адрес. Съдията Бебек предупреди капитаните на двата тима Ивелин Попов и Хари Кейн. Дикторът се обърна към феновете с молба да не продължават, защото може и мача да не завърши. Въпреки това след 10-ина минути реферът отново спря мача, защото чул расистки обиди от трибуните. Фенове от сектор Б напуснаха стадиона без да е ясно дали те са причината за второто спиране на мача. След почивката англичаните продължиха да играят само пред българската врата. Късметът на нашите ги покри до 69-ата минута, когато Стърлинг оформи петицата. Въпреки тоталното превъзходство на англичаните до шести гол се стигна чак в 85-ата минута. Хари Кейн най-накрая се разписа след самостоятелна акция. Това бе осмия му гол в шест мача от квалификациите за Евро 2020. Феновете пък се удържаха и не дадоха повод на рефера да прекрати мача и резила да стане още по-голям. Въпреки това заради двете предупреждения от преди почивката БФС със сигурност ще отнесе голямо наказание от УЕФА. В другия мач от нашата група игран тази вечер Косово би Черна гора с 2:0. Англия води в класирането с 15 т, а България е предпоследното място с 3 т.   фото Спортал", "date": "2019.10.14", "title": "Националите стигнаха дъното"}
{"url": "https://standartnews.com/biznes/86-khil-lv-davat-za-novootkrit-arkheologicheski-obekt-403961.html", "text": "Агенцията \"Пътна инфраструктура\" откри тръжна процедура за избор на изпълнител за извършване на спасително археологическо проучване на новооткрит археологически обект при 18-ти км по трасето на пътя Калотина-Софийски околовръстен път, съобщиха от пътната агенция. \r\n \r\nСрокът за подаване на офертите е до 21 ноември, а стойността на обществената поръчка е 86 000 лв. (без ДДС). \r\n \r\nНовооткритият обект е от късната античност, като по време на извършеното археологическо наблюдение са открити горели кости, фрагменти от глинени съдове и стъкло, както и от накит. \r\n \r\nАрхеологическият обект е по трасето на участъка Драгоман-Сливница, чието строителство започна през май тази година. В отсечката между км 15+500 и км 32+447 ще бъде изградено второ платно, а старото ще бъде реконструирано и пътят ще стане с магистрален габарит. Участъкът е част от автомагистрала \"Европа\", която ще свързва София с ГКПП \"Калотина\". \r\n \r\nИнвестицията е за 117,3 млн. лв. и е от републиканския бюджет. Срокът за завършване на строителните работи е 2021 година.", "date": "2019.10.14", "title": "86 хил. лв.  дават за новооткрит археологически обект"}
{"url": "https://standartnews.com/biznes/nachislyavat-vi-likhva-vrkhu-likhva-nezakonno-e-403952.html", "text": "С  Решение от края на юли Върховният касационен съд, 2-ро тър. отделениe, постанови: „Уговорката в допълнителни споразумения към договор за кредит /с потребител – физическо лице/ за прибавяне към размера на редовната главница на просрочени задължения за лихви, върху които се начислява възнаградителна лихва, представлява анатоцизъм по смисъла на чл.10, ал.3 от Закона за задълженията и договорите, който е допустим само при уговорка между търговци на основание чл.294, ал.1 от Търговския закон”. \r\nГорното, на по-разбираем език, означава следното: \r\nВ случай, че, в качеството си на физическо лице /не и на търговец/,  сме забавили вноските си по кредита и банката, вместо да направи същия предсрочно изискуем, решава, с оглед запазване на правоотношенията помежду ни, да ни предложи разрочване на кредита, чрез удължаване на срока на погасяване на същия, няма право да начислява лихви за в бъдеще върху вече изтеклите лихви. \r\nВ банките е практика да сумират дължимите и невнесени в срок лихви с дължимата и невнесена в срок главница, като върху сбора от същите определят нова лихва върху така удължения срок на погасяване. \r\nПоследното обаче е забранено от цитираните по-горе законови разпоредби и е допустимо само между търговци /фирми/, и то само в случай, че е изрично уговорено. \r\nГорното не означава, че не дължим непогасената към момента на предоговарянето лихва, а само че върху нея не може да бъде начислявана /добавяна/ нова възнаградителна лихва т.е. каквато и лихва да бъде определена, тя може да бъде начислена единствено и само върху непогасената част от главницата, не и върху непогасените до съответния момент лихви. \r\nГорното означава също така, че яко някой вече е предоговорил кредита си при горните нищожни /незаконосъобразни/ условия, може да поиска от съответната банка намаляването на дължимите вноски на основание на гореизложеното, а при отказ – да атакува подписанато допълнително споразумение по съотвения съдебен ред.   Пълният текст на решенито може да бъде видян тук: http://domino.vks.bg/bcap/scc/webdata.nsf/vCourtActsByCase/B21DA1ED516C6426C22584460027DF93", "date": "2019.10.14", "title": "Начисляват ви лихва върху лихва - незаконно е"}
{"url": "https://standartnews.com/biznes/erp-sever-e-gotovo-za-zimata-404019.html", "text": "Министерство на енергетиката проведе регулярна проверка на готовността на Електроразпределение Север за работа през зимния сезон. Експертният екип на МЕ посети избрани от тях обекти от електроразпределителната мрежа в Североизточна България, складовата база, аварийните запаси на дружеството, състоянието на специализираната техника, окомплектовката на екипите за работа при зимни условия, наличието на документация по техническа експлоатация и безопасност. Специален акцент на комисията беше изпълнение на инвестиционната програма и обекти от нея със значение за сигурността на снабдяването с електроенергия. Инспектирани бяха електропроводи, подстанции, възлови станции и трафопостове на територията на Североизточна България. Представителите на Министерството се запознаха с графика на дейностите по подготовка на електроразпределителната мрежа за зимата и провериха качеството на тяхното изпълнение. Експертите на ЕРП Север оказаха пълно съдействие на проверяващите, като предоставиха всяка поискана информация и документация, както и пълен достъп до избраните за проверка съоръжения. Поддържането на мрежата в добро техническо състояние е целогодишна дейност на електроразпределителната компания. В рамките на зимната подготовка се извършват допълнителни инспекции, профилактика и обслужване на съоръженията, за да се гарантира тяхната надеждна работа през периода на неблагоприятни климатични условия и повишено натоварване. Те се обследват с инфрачервена камера за откриване на неизправности и своевременното им отстраняване. До момента са извършени инспекции на трафопостове, реконструирани са 915 километра мрежи ниско напрежение с усукан проводник, подменени са 13 362 броя изолатори средно напрежение, подменени и новопоставени са 191 стоманорешетъчни и 1674 стоманобетонни стълба средно и ниско напрежение, долято е 10 тона трансформаторно масло. През октомври и ноември по график ще се финализират дейностите по почистване на въздушните електропроводи, профилактика и текущи ремонти по някои съоръжения. Компанията разполага с 382 ремонтни екипа, снабдени с необходимите лични предпазни средства, специализирано оборудване и техника. Подготвен е автомобилният парк с наличните общо 940 високопроходими, екипни и специализирани автомобили. Нови 51 броя предстои да бъдат доставени до края на 2019 г. Осигурен е необходимият авариен резерв от основните видове материали и съоръжения. Компанията има изготвени планове за справяне с извънредни ситуации. Електроразпределение Север управлява и поддържа електроразпределителна мрежа с обща дължина 42 626 км на територия от 30 000 кв. км и обхваща 9 административни области в Североизточна България - Варна, Велико Търново, Габрово, Добрич, Разград, Русе, Силистра, Търговище и Шумен.", "date": "2019.10.14", "title": "ЕРП Север е готово за зимата"}
