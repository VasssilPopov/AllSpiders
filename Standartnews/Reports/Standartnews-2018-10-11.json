{"url": "http://standartnews.com/svyat/tramp_iska_vtorata_mu_sreshta_s_kim_da_e_sled_vota_za_us_kongresa-376548.html", "text": "Президентът на САЩ Доналд Тръмп заяви, че иска втората му среща с лидера на Северна Корея Ким Чен-ун да се състои след междинните избори за Конгрес на САЩ на 6 ноември, предадоха ДПА и Франс прес. Тръмп заяви пред журналисти, че в момента е твърде зает с предизборната кампания, в която той агитира за републикански кандидати. \"Сега просто не мога да отида\", каза той. Тръмп съобщи, че подготовката за втората му среща на върха с Ким напредва и че се обсъждат три или четири възможни места. Срещата вероятно няма да е в Сингапур, където се състоя първата на 12 юли, а може евентуално да се проведе на американския континент или в КНДР, уточни той. В неделя Южна Корея заяви, че срещата между Тръмп и Ким ще се състои \"възможно най-скоро\".", "date": "2018.10.10", "title": "Тръмп иска втората му среща с Ким да е след вота за US Конгреса"}
{"url": "http://standartnews.com/svyat/poroyni_dazhdove_v_ispaniya_vzeha_zhertvi_-376539.html", "text": "Поройни дъждове потопиха части от Испания. Най-пострадали са Балеарските острови и района около Барселона. Жертвите до този момент са три, има и много ранени, съобщи изданието \"Ел Мундо\". Съобщава се и за колосални материални щети. Според метеоролозите в Испания валежните количества са достигнали 220 литра на квадратен метър.", "date": "2018.10.10", "title": "Поройни дъждове в Испания взеха жертви"}
{"url": "http://standartnews.com/mneniya/bez_dvoyni_standarti_ot_evropa_kam_balgariya-376575.html", "text": "Защо не е под наблюдение Германия, където стана цял сериал от убийства Георги Марков, депутат от ГЕРБ и бивш конституционен съдия За съжаление едно красиво и талантливо българско момиче си отиде, убито от един звяр, а не поради това, че упражнява журналистическа професия. Убийството обаче постави въпроса за двойните стандарти в европейските политически кръгове и неолибералните медии, които господстват в Европа. Не съм видял една година нито една сериозна българска или чужда медия да се занимава с невероятния сериал от убийства на малолетни момичета и на млади мъже в Германия. Искам да не съм голословен.  Афганистанецът Абдул не просто уби, а закла на площада на Коледа в германското градче Кандел 15-годишната Ния, след като родителите вече са се оплакали в полицията и той е предупреден. Затова той получи едва 8 години затвор, все едно е ударил на момичето два шамара. И това не се коментираше в медиите. Следващият случай е на 15-годишната Сюзане, В  Кемниц на есенния фестивал беше заклан млад германец, след това в Кьотен с токовете на обувката  беше убит друг млад германец, за да стигнем до Равенсбург, последният случай, който един афганец, видях с очите си по унгарската телевизия, с нож като ятаган, кла на площадчето пред кафенето трима германци. Целият център беше потънал в локви кръв и афганецът беше набързо изкаран за невменяем, бил луд. И сега целият въпрос е - защо България е под мониторинг, че нейната съдебна система не е ефикасна, след като в този случай беше разкрито това ужасно престъпление и никога български съд няма да осъди само на 8 години такъв престъпник? Защо не е под наблюдение Германия? Това е въпросът на въпросите. Защо са тези двойни стандарти? И затова моят съвет към премиера Бойко Борисов е като дойде следващият мониторингов доклад за съдебната система в България, че не спазваме върховенството на закона, а Защото тези двойни стандарти показват двойнствената същност на неолибералния модел. И по този въпрос България повече не трябва да прави компромиси. Ние сме най- послушни, най-лоялни, но чашата преля. Да не ни пробутват Истанбулски конвенции, да не ни приписват убийства на журналисти. За съжаление престъпността в България  е голяма и тя тръгна от 1991 година, когато БСП и ДПС преструктурираха парламентарното пространство, свалиха първо Стефан Савов и после - Филип Димитров, и сложиха групировките да ни управляват. И оттам се тръгна и станахме европейски шампиони по убийства. Липсва респект към закона за съжаление, но не сме по-зле от Германия. да не говорим за медиите. Спомнете си само малтретирането над 2000 германки и европейки (1200 са само жалбите) на новогодишната нощ пред светата Кьолнска катедрала. Криха медиите, че са късани сутиени, гащи, че са хапани и малтретирани толкова много европейки. Защо Германия не отговаря пред Европейския парламент за тези неща? Очевидно Европа не може да върви повече така и не случайно европейските народи взеха радикален курс. \"Алтернатива за Германия\" вече е втора политическа сила в Германия, Салвини е министър на вътрешните работи и вицепремиер в Италия, Щрахе е в Австрия, Люпен диша във врата на Макрон във Франция. И въобще този неолиберален модел донесе  изключително много беди на Европа. И затова считам, че България трябва да се придържа към политиката на Вишеградската четворка- Чехия, Словакия, Полша, Унгария. Защото днес Унгария е една от най-сигурните страни, защото Орбан сложи  ред в страната си, има респект към закона и  не допуска внос на терористи. Считам, че България не трябва да се присъединява към Международния пакт за бежанците, който ООН готви, защото Гутериш е тясно свързан със Сорос. Този пакт и този вопъл, че миграцията ще оправи икономическите и демографски проблеми в света е идиотски. И както Доналд Тръмп, Виктор Орбан и Ярослав Качински го отхвърлиха, считам, че и България трябва да го отхвърли. Ако това чудо влезе в парламента, аз ще гласувам против.", "date": "2018.10.10", "title": "Без двойни стандарти от Европа към България"}
{"url": "http://standartnews.com/svyat/parvi_snimki_na_zadarzhaniya_za_ubiystvoto_v_ruse-376538.html", "text": "Младият мъж, арестуван за убийството на русенската журналистка Виктория Маринова, е опитал да избяга в Германия, твърдят жители на ромската махала на дунавския град. Те предоставиха на bTV и снимки, на които твърдят, че е задържаният. Той е познат като Северин. Към момента няма официално потвърждение от властите, че именно това е мъжът, който е заподозрян за тежкото престъпление. По-рано bTV неофициално научи за втори арест във връзка с убийството. Преди това за 24 часа в ареста беше и румънец от украински произход, но той беше пуснат, защото не беше установена връзка между него и убийството. Днес властите трябва да дадат повече информация.", "date": "2018.10.10", "title": "Първи снимки на задържания за убийството в Русе"}
{"url": "http://standartnews.com/svyat/arestuvaha_v_germaniya_zapodozryan_za_ubiystvoto_na_viktoriya-376537.html", "text": "Снощи в Германия е бил арестуван мъж, който е заподозрян за убийството на 30-годишната журналистка Виктория Маринова. Той е рецидивист и крадец, който е избягал още в неделя. Той не е познавал младата жена и я е изнасилил няколко пъти преди да я убие. Гаврата е продължила един час, след което мъжът, който е на възраст между 28 и 30 г., я е влачил по земята, от което са и зловещите наранявания по лицето на жертвата. Свидетели от ромската махала разказаха, че арестуваният се казва Сейлядин. Избягал в неделя и се укрил при майка си, която живеела в малко градче до Хамбург. Според различни източници има съвпадение и на ДНК-материала, оставен на местопрестъплението. Това дава увереност на полицията, че е разкрила извършителя. Премиерът Бойко Борисов пък съобщи през личния си фейсбук, че в сряда в 9,00 часа дава пресконференция заедно с вътрешния министър Младен Маринов и главния прокурор Сотир Цацаров. Темата не бе съобщена, но вероятно ще бъдат направени разкрития за убийството, което потресе не само България, а и цялата международна общност. Със свои постове излязоха водещи световни политици, а САЩ и ЕС предложиха помощ за разкриването на зловещото покушение. Очаквайте на живо в ефира на Канал 3 пресконференцията на Борисов, Цацаров и Маринов в 9,00 часа.", "date": "2018.10.10", "title": "Арестуваха в Германия заподозрян за убийството на Виктория"}
{"url": "http://standartnews.com/svyat/bezhanets_se_samoubi_v_belgiya_predi_da_bade_varnat_v_balgariya-376543.html", "text": "Бежанец, получил право на закрила в България, се е самоубил в миграционен център в Белгия, съобщиха местни медии, цитирани от БТА. Мъжът от Еритрея бил изключително потиснат и почти отказвал да се храни, свидетелстват неправителствени организации, запознати със случая. Генералният директор на белгийската служба за чужденците уточнява, че бежанецът не бил \"склонен да се върне в България\". Според ръководената от него служба решението на еритрееца да посегне на живота си не може да е било свързано с \"отличните\" условия в лагера. Мигранти от лагера край Лиеж са отказали днес да се хранят. Неправителствени организации свикват в събота шествие край миграционния център и отбелязват, че това е третият случай със смърт на мигрант в Белгия в последните месеци. В единия от тях полицията стреля по превозно средство, в което загина дете на мигранти, а при втория мигрант бе прегазен в опит да пресече бегом магистрала, подгонен от силите на реда.", "date": "2018.10.10", "title": "Бежанец се самоуби в Белгия преди да бъде върнат в България"}
{"url": "http://standartnews.com/svyat/10_oktomvri_svetoven_den_za_psihichno_zdrave-376544.html", "text": "Световният ден за психично здраве се отбелязва на 10 октомври от 1992 г. с решение на Световната федерация за психично здраве и с подкрепата на Световната здравна организация (СЗО), предаде ТАСС. Мотото на деня за 2018 г. е: \"Психичното здраве на младите хора в променящия се свят\". По данни на СЗО половината от всички психични заболявания започват на възраст до 14 години, но в много случаи не се изявяват и не се лекуват. СЗО определя психичното здраве като \"състояние на благополучие, с което човек реализира своите способности, може да противостои на обичайния жизнен стрес, работи продуктивно и дава своя принос в средата си\". То се определя от много социални, психологически и биологически фактори. В света има над 450 милиона души, страдащи от психични заболявания, но само половината от тях получават необходимата помощ. Според СЗО до 2020 г. психичните разстройства ще се наредят сред първите пет болести, водещи до загуба на трудоспособност.", "date": "2018.10.10", "title": "10 октомври: Световен ден за психично здраве"}
{"url": "http://standartnews.com/svyat/uraganat_maykal_nabira_skorost_balgarskoto_posolstvo_razkri_goreshta_telefonna_liniya-376546.html", "text": "Ураганът \"Майкъл\" продължава да набира скорост и вече е почти трета категория. Това съобщиха от националният център за урагани в САЩ. Очаква се по-късно днес стихията да удари  Флорида. Губернаторът на щата се обърна към жителите с призив да спазват нарежданията при сигнал за евакуация, тъй като ураганът може да ги убие. Бурята е с ветрове от над 150 км/ч и е съпътствана с проливни дъждове. Вече е обявено извънредно положение в 35 окръга във Флорида, но се очакват да бъдат засегнати и щатите Джорджия и Южна Каролина. В тази връзка българското посолство във Вашингтон разкрива гореща телефонна линия. Министерството на външните работи препоръчва на всички български граждани, намиращи се в районите, през които се очаква да премине стихията, да се информират за развитието на ситуацията и да следват стриктно указанията на местните власти. При необходимост от съдействие, наши сънародници могат да се свържат с посолството във Вашингтон на телефон: +1 (202) 387-5770 или +1 (202) 387-0174, да потърсят съдействие от най-близкото представителство на друга държава-членка на ЕС или най-близкия пункт на Червения кръст (https://www.redcross) Актуална информация относно развитието на обстановката може да бъде намерена на https://www.nhc.noaa.gov/.", "date": "2018.10.10", "title": "Ураганът \"Майкъл\" набира скорост, българското посолство разкри гореща телефонна линия"}
{"url": "http://standartnews.com/svyat/ogromna_eksploziya_v_edinstvenata_rafineriya_v_bosna_i_hertsegovina_ima_postradali_-376547.html", "text": "Осем души са ранени след експлозия и пожар в петролна рафинерия в Босна и Херцеговина при тежък производствен инцидент. Инцидентът е станал в град Брод, в северната част на страната близо до хърватската граница. Пожарът в рафинерията бе потушен за няколко часа. Пострадалите са с леки наранявания, но ще останат в болница за наблюдение. Властите не дадоха подробности за причината за експлозията. Рафинерията в Брод е единственият нефтопреработвателен завод в Босна и Херцеговина.", "date": "2018.10.10", "title": "Огромна експлозия в единствената рафинерия в Босна и Херцеговина, има пострадали"}
{"url": "http://standartnews.com/sport/trendafilov_e_1_v_tenis_verigata_4move17-376553.html", "text": "През почивните дни на кортовете на СК „ДЕМA\" се изигра и шестият мастърс турнир от националнатa тенис верига „4MOVE17+\". С успех на финала в игрите поединично Петър Трендафилов, който е бивш национал, си осигури първото място в крайното класиране за 2018-та година. В повторение на финалния мач от четвъртия турнир, той се изправи срещу Мартин Томов и го победи с резултат 4/1, 4/2. Двамата състезатели показаха хубава игра, много борба, майсторски изпъления и се бореха до край с голямо желание за победа. Преди да стигне до финала, още в първият кръг, Томов се изправи срещу дългодишен съперник и приятел, Цветан Михов, който също е национал и многократен държавен шампион, тази година дебютант в турнирите. Мартин успя да спечели с резултат 6/4. Това беше общо 3-ти пореден успех на Петър в игрите поединично във всички турнири. В игрите по двойки той изигра два полуфинала и два финала, което беше достатъчно, за да спечели верига с голяма преднина пред другите състезатели. За второто място борбата беше много оспорвана и до последния мач не беше ясно, кой ще завърши, но след успеха във финалния мач на двойки, Георги Мирчев успя да се пребори за тази позиция, а трети остана Владислав Моленда. Георги на този турнир игра в тандем с друг дебютант Владислав Каражов. Те победиха силната двойка Калоян Кирилов и Радослав Шандаров с резултат 7/5. През годината Мирчев изигра финал на първия турнир поединично, спечели и вторият, който беше само по двойки. В утешителния турнир победител стана Никола Димитров. Той за пръв път участва в другата схема, но след убедителни два мача, в който не даде и гейм победи всички свои съперници. Този успех, както и добрата игра на двойки в неделния ден му помогнаха да завърши за рекордна 5-та поредна година в Топ 6 в крайната ранглиста. До момента няма друг състезател, който да е участвал във всяка една година на лигата и да е с толкова постоянно и стабилно класиране. Целият турнир се ръководеше от водещия български тенис съдия – Любомир Бадински, който с усмивка, точност и коректност отразяваше всяка точка и решаваше дипломатично, но категорично всеки един възникнал спор. Финалният мач в неделния ден, както и всички мачове по двойки и церемонията по награждаване за пръв път бяха отразени на живо, чрез приложението на „Сокорт\". Всички мачове може да се изгледат на запис в техният канал за видеосподеляне. За призьорите, организаторите и домакини от СК ДЕМА бяха приготвили страхотни купи, брандирани с логото на тазгодишното издание на лигата. За финалистите по двойки и утешителният турнир имаше стилни медали. За пръв път тази година беше добавена и награда за честна и коректна игра. За първите двама в крайното класиране имаше голяма награда, а именно тридневна и двудневна почивка за двама в спа хотел „Двореца\" във Велинград. Петър Трендафилов и Георги Мирчев спечелиха големите награди, а по традиция, както и минали години награда имаше и за състезатели участвали във всичките турнири. Чрез жребий между Владислав Моленда и Никола Димитров, двудневна почивка за същото място спечели Моленда. С положителното отношение и коректната си игра, Никола пък беше награден с новата награда под бурните аплодисменти на другите участници. Той имаше и цялостен принос за популяризираното и израстването на лигата. Всички участници бяха наградени и поздравени лично от представителите от управата на СК ДЕМА, както главният партньор на турнирите „4МОVE\". За всички състезатели имаше специални подаръци от фирмите партньори. От фирма „Амперел\" имаше по една изотонична напитка „4МОVE\", а от \"Допелхерц\" раздаваха висококачествения магнезий „500\". Организаторите специално за мастърс турнира бяха подготвили и по една брандирана и стилна тениска с логата на лигата и партньорите. От „ВиФарма\" пък раздаваха своят водещ продукт „Рефригеранс\", за спорт без болка, а големите награди за крайните победители пък бяха предоставени от фирма \"Рувекс АД\". Тази година бяха предвидени общо 5 турнира, но поради големия интерес, винаги нарастващият брой участници и високото ниво на тенис, се добави и шести турнир. Той беше 4-тият пореден и се осъществи благодарение на фирма „ВиФарма\". В началото на септември той се проведе на кортовете на ТК „Хепи Уин\" в Славия. За догодина всички участници си пожелаха увеличение на наградният фонд, както и на броят турнири.", "date": "2018.10.10", "title": "Трендафилов е №1 в тенис веригата \"4MOVE17+\""}
{"url": "http://standartnews.com/sport/mok_podkrepya_balgariya_za_zimnite_mladezhki_olimpiyski_igri_2024-376567.html", "text": "Българската кандидатура се радва на сериозна подкрепа от най-високо ниво в МОК. Мисията е възможна и има смисъл да продължаваме да работим за подготовка на една успешна кандидатура на България за домакин на Зимните младежки олимпийски игри през 2024. Това заяви министърът на младежта и спорта Красен Кралев след среща в Буенос Айрес с президента на Международния олимпийски комитет Томас Бах. Министър Кралев, президентът на БОК Стефка Костадинова, вицепрезидентът на БОК Любомир Ганев, генералният секретар на БОК Белчо Горанов и директорът на дирекция \"Европейски програми, проекти и международно сътрудничество\" в ММС Виктория Славкова имаха едночасова среща с техническия екип на МОК, който ще ни консултира при подготвянето на кандидатурата на България за домакин на Зимните младежки олимпийски игри през 2024 г. След това Кралев и Стефка Костадинова бяха приети от президента на МОК Томас Бах, с когото продължиха разговорите, започнати в София през септември. Делегацията ни проведе и работна среща с ръководството на Международната федерация по ски (ФИС), на която присъстваха и членове на организационния комитет на Зимните младежки олимпийски игри през 2020, които ще се проведат в Лозана, Швейцария. Министър Кралев проведе и дълга среща с генералния директор на МОК Кристоф Де Кепер и вицепрезидента на МОК проф. Угюр Ерденер. От срещите стана ясно още, че бюджетът за оперативните разходи за провеждането на Игрите възлиза между 30 и 40 милиона евро.", "date": "2018.10.10", "title": "МОК подкрепя България за Зимните младежки олимпийски игри 2024"}
{"url": "http://standartnews.com/biznes/wizz_air_vavezhda_novi_pravila_za_bagazha_ot_1_noemvri-376570.html", "text": "Нискотарифният превозвач Wizz Air въвежда нова политика за багажа на пътниците от 1 ноември 2018 година. От компанията уточниха, че правят промяната, за да се улесни качването на борда, както и да се гарантира за всички пътници възможността да носят със себе си един безплатен ръчен багаж. От 1 ноември всеки клиент на Wizz Air ще има право да носи на борда един безплатен ръчен багаж (40x30x20 см), а пътниците, които закупят WIZZ Priority, ще могат да качат на борда и багаж с колелца (55х40х23 см). Wizz Air въвежда и нов размер чекиран багаж от 10 кг на цени, стартиращи от едва 7 евро. От авиокомпанията подчертават, че с новата политика пътниците ще имат повече опции, тъй като ще могат да избират от над 50 варианта за ръчен и чекиран багаж, в зависимост от индивидуалните им предпочитания. \"Новата политика цели да насърчава пътниците на WIZZ да опаковат разумно и да използват услугата WIZZ Priority\", посочват още от компанията. Всички пътници с резервации без WIZZ Priority, направени преди 10 октомври, за пътувания след 1 ноември 2018 г., ще получат като компенсация към резервацията си безплатен чекиран багаж до 10 кг, а резервациите с чекиран багаж ще бъдат допълнени безплатно с WIZZ Priority. Wizz Air смята, че новата багажна политика ще улесни и ускори процеса на качване на борда, ще направи пътуването по-приятно за клиентите и същевременно ще подобри точността на авиокомпанията при излитане.", "date": "2018.10.10", "title": "Wizz Air въвежда нови правила за багажа от 1 ноември"}
{"url": "http://standartnews.com/mneniya/povisoki_zaplati_u_nas_shte_varnat_90_ot_gurbetchiite-376576.html", "text": "- От една страна тези данни са стресиращи, но от друга са очаквани. И в никакъв случай не са изненадващи. Живеем в мрежово общество и мисля, че хората вече са си създали необходимите нагласи и контакти и някак си вече дали ще се пренесат от Пазарджик в София или в Берлин, за тях няма особена разлика. А и няма големи препятствия за това. Имат нужната информация и опит, голяма час вече са работили в чужбина, пък и около 1/4 владеят и чужди езици,както твърдят. Така че живеем в един общ пазар и е нормално хората да се насочват натам, където има по-добри условия на труд и по-високо заплащане. - Основната и най-важна причина е една- заплащането. 90% от анкетираните казват, че ако получават в България заплата между 1000 лв и 3000 лева, като всеки има претенции според своята квалификация, но в тези рамки, не биха проучвали вариант за работа навън. Естествено, че в родината при близките си, ще им бъде по-комфортно да работят и ще се чувстват по-добре. - Това не са основни, а допълнителни фактори. Влиянието оказват също сигурността и културната среда ,но мисля, че в допълнителните фактори България вече се приближава до развитите европейски страни. Все пак повечето българи са наясно, че един чужденец не е най-добре поканеният гост. Изискват се сериозни усилия, за да се адаптират навън. Но заплащането е основното, което ги тласка зад граница. - 85% от българите са насочени към работа в други страни от Европейския съюз. Естествено, това е средата, към която сме интегрирани, към която се стремят и са насочени хората. - Има промяна в картината на желанието. Децата ни тръгват, младежите тръгват, висококвалифицирани хора тръгват. Това беше. Оказва се, че сега почти равномерно, във всички слоеве от населението има нужните контакти и са изградени съответните нагласи за работа навън. Става дума и за хората на физическия труд, на тези с по-ниско образование и жителите на по-малките градове. Така че тенденцията вече е обхванала всъщност цялото ни общество. - Виждаме първо, че проблемът е голям за цяла Източна Европа. Но виждаме, че пък някои страни правят стъпки за да го решават. Ако се заложи дългосрочна стратегия и развитието 10-15 години натам, естествено, че този процес би могъл да се регулира и тенденцията да се обърне. Добър пример как това да стане дават Словакия, Чехия, Унгария. Нещата там стоят по съвсем друг начин. което показва ,че и ако ние вървим по техния път, и ние бихме могли да регулираме процеса. - Разбира се. Трябва да има политическа програма, която да отговори на това предизвикателство. Очевидно е, че заплащането в страната ни не отговаря на никакви стандарти за Европейския съюз. Очевидно е, че тук трябва да се направят сериозни промени. Да вземем най-простия пример. Една Холандия с 20-30 хиляди души администрация вършат това, което в България го правят 300-400 000 души. Нормално е този чиновнически апарат да се съкрати драстично и на хората, които ще останат, заплатите трябва да се вдигнат не с 10%, както се говори, както първия анонс е на калпак, което само ще задълбочи проблема. Трябва да се вдигнат с 25-50 %, но то няма откъде да дойдат тези пари, те ще дойдат от съкращенията. В частния сектор в момента има страхотен глад за работна ръка. Практически ,в България безработица няма. Който търси работа, може да си я намери. Т.е. много сериозни реформи трябва да се извършат в страната, но никой не иска да рискува, защото това е свързано с напрежение, с губене на политическо доверие. А сериозни реформи можеш да направиш, ако събереш, поне според мен, около 2 милиона души да те подкрепят. Тогава можеш да станеш  българския Орбан или Макрон. Но когато имаш  подкрепа от милион души, а опозицията  бойкотира всяко едно по-сериозно политическо начинание, не можеш да направиш такава стъпка. И това се отнася и за ГЕРБ, и за БСП. И двете партии имат достатъчно подкрепа да блокират опонента си, но не за да могат да направят някакви сериозни реформи. Това значи, че някак си политическото пространство трябва да се преструктурира. И това според мен неминуемо ще стане, защото просто обстоятелствата го изискват. Но дали ще стане с широка коалиция или с нов политически проект, времето ще покаже. - Пак уравниловка. Направи се една реформа навремето, когато министър беше Ивайло Калфин. Тръгнаха нещата напред, сега пак ги връщаме назад и искаме да ги изравняваме. Изглеждат предизборно, но не и дългосрочна стратегия - да се направи необходимата диференциация, всеки да получава според това, което е заслужил. - Естествено, това си е доход, независимо от това, дали си е  трудово възнаграждение, дали ще е пенсия, това е доходът на всеки едни от нас. Все пак ако се сравняваме със страните извън Европейския съюз, ще видим, че техните проблеми са още по - сериозни. И бъдещето им е по-трудно. Така че - ние сме направили някакви стъпки напред. И по отношение и на инфраструктура, и по отношение на сигурност, но просто като общество трябва да се развиваме. Трябва да мислим с някакви визия за по-дългосрочен период, за да си решаваме проблемите. А сега някак си живеем ден за ден. Няма да ни се получи. Политическата класа трябва да отговори на тези потребности и да даде решение на най-важните проблеми. А един от най-сериозните безспорно е миграцията навън от страната ни. - Има такава масова нагласа. Но вносът на работна ръка също е неизбежен. Без да осигуряваме работници отвън, нашата икономика ще забуксува сериозно, тя вече изпитва много големи проблеми. Но това трябва да стане  регулирано, както го правят САЩ, Канада, Австралия. Ето Полша, която има една от най-добре развиващата се икономики в Източна Европа е изнесла примерно 2,1 млн поляци в Германия, но в същото време е внесла милион и половина украинци. Това е гръбнакът им, с който те правят своя прираст и вървят напред. Така че всичко това трябва да стане с една промишлена програма ида знаем какво правим,  а не да се развиваме хаотично ден за ден. - Това е хубавата новина, че имаме прираст, че безработицата е на много ниско ниво, но пък в същото време имаме 300 000 души хора в трудоспособна възраст, които не желаят да работят. Просто са извън трудовия пазар, не желаят да се включат в някакъв общественополезен труд, включително и вредят на себе си. Антония КЮМЮРДЖИЕВА", "date": "2018.10.10", "title": "По-високи заплати у нас ще върнат 90% от гурбетчиите"}
{"url": "http://standartnews.com/biznes/150_mln_lv_otpusna_kabinetat_za_remont_na_480_km_ot_patnata_mrezha_na_stranata-376565.html", "text": "Правителството реши днес да отпусне допълнителни 150 млн. лв. за ремонт на приблизително 480 км от републиканската пътна мрежа. Средствата ще бъдат осигурени чрез преструктуриране на разходи или трансфери по централния бюджет за 2018 г. Парите ще бъдат използвани за ремонт на пътни отсечки и съоръженията по тях. Сред заложените за ремонт пътища са някои от най-натоварените в страната – Източна дъга на софийския Околовръстен път, София – Перник (през Владая), Димитровград – Хасково, Русе – Варна и др. Ще бъдат ремонтирани още магистрала \"Черно море\", пътят \"Златни пясъци\" – Варна, Карнобат – Бургас, и др. Парите ще бъдат използвани за фрезоване на съществуващата настилка, локални ремонти, полагане на нови пластове асфалтобетонова смес, отводнителни мероприятия, ландшафтно оформяне, бетонови работи, полагане на нова хидроизолация на съоръженията, подмяна фугите на съоръженията и други. В средата на годината Агенция \"Пътна инфраструктура\" обяви обществени поръчки за избор на изпълнители за поддържане на автомагистралите \"Хемус\", \"Тракия\" и \"Марица\" за следващите 5 години. Общата индикативната стойност е 131,2 млн. лв. без ДДС.", "date": "2018.10.10", "title": "150 млн. лв. отпусна кабинетът за ремонт на 480 км от пътната мрежа на страната"}
{"url": "http://standartnews.com/biznes/prekratena_e_protsedurata_za_kontsesiya_na_letishte_plovdiv-376566.html", "text": "Правителството прекрати процедурата за концесия на Летище Пловдив. Това се случи по предложение на министъра на транспорта, информационните технологии и съобщенията. Министерският съвет беше определил за концесионер участника в процедурата за предоставяне на концесия – Консорциум между „Хайнан\" и „Пловдив Еърпорт Инвест\". Класираният на първо място участник е информирал за невъзможността да сключи концесионен договор. Законът за концесиите поставя в оперативната самостоятелност Министерския съвет да реши дали да предложи на класирания на второ място участник в процедурата, да сключи концесионния договор. Установена е съществена разлика в офертите на участниците, класирани на първо и второ място. Новият Закон за концесиите е приет след приемане на решението на Министерския съвет за откриване на процедура за предоставяне на концесия на летище Пловдив. Икономически и правно оправдано е процедурата за предоставяне на концесия на летище Пловдив, да бъде проведена при условията и по реда на новия Закон за концесиите, се уточнява в прессъобщението от Министерския съвет.", "date": "2018.10.10", "title": "Прекратена е процедурата за концесия на Летище Пловдив"}
{"url": "http://standartnews.com/sport/rekordnite_nad_4000_atleti_na_start_za_sofiyskiya_maraton-376568.html", "text": "Рекордните над 4000 атлети се очаква да стартират в Wizz Air София маратон 2018 тази неделя. Рекорд ще има и по отношение на страните с представители, състезатели от 48 държави са се записали до този момент за участие, с две повече от миналата есен. \"Маратонът отдавна се е превърнал в един от спортните символи на българската столица. Тази есен организаторите подготвят една наистина внушително събитие, в годината, когато София е Европейска столица на спорта. Само в класическата дистанция от 42.195 км участниците са 550, сред тях ще има 12 много силни състезатели при мъжете и 6 при жените. Това са елитни маратонци от Кения, Мароко, Уганда, Руанда, Тунис, Етиопия и др. В масовият старт на 3 км досега заявките са над 700 и се очаква да достигнат 1200. За първи път на Софийския маратон ще присъства делегат на Международната федерация по лека атлетика (IAAF). Португалецът Карло Кардосо ще инспектира трасето и цялостно ще оцени организацията на състезанието, което кандидатства за категория „bronze level\" в ранглистата на най-прочутите световни маратони.  Кардосо е ръководител на най-голямата европейска неправителствена организация в спорта – ЕНКСО. Софийският маратон отново обединява няколко благотворителни каузи, а по трасето ще помагат стотици доброволци, заяви Елен Герджиков, председател на Столичен общински съвет и председател на Фондация „София – Европейска столица на спорта\". Той призова за толерантност и разбиране от страна на гражданите във връзка причинените неудочства от промените в движението на част от булевардите по трасето за няколко часа. „Всеки град има подобно събитие и е горд със своя маратон. Нека отдадем заслуженото на атлетите и да ги приветстваме,\" каза още Герджиков. Организатори на Софийския маратон са Столична община, Фондация „София – Европейска столица на спорта\", Министерството на младежта и спорта, БОК, БФЛА. Президентът на Българската федерация по лека атлетика Добромир Карамаринов отбеляза, че от година на година маратонът се разраства, като става все по-класен и добре организиран. „Благодаря на хората, които вършат огромна логистична дейност за да имаме едно отлично състезание,\" каза Карамаринов и допълни, че в държавното първенство ще стартират 22 жени и 73 мъже. „Наградният фонд е внушителните 63 000 лв, плюс 20 000 лв джакпот. Победителите при мъжете и при жените в класическия маратон ще получат по 8000 лв., подгласниците им по 4000 лв., класиралите се на трето място по 2400 лв. и т. н. до 10-о място – 400 лв. Парични награди ще има за всички призьори до 6-о място на 21 км и на 10.5 км, както и за челната тройка при ветераните в маратонската дистанция. За трета поредна година е предвиден паричен бонус за най-бързите софиянци в маратона. Парична награда от по 300 лв. ще получат финиширалите с най-добри времена мъж и жена, родени в София. Парични премии ще има и за медалистите в Държавното първенство, тъй като Софийският маратон ще определи шампионите на 42.195 км. Wizz Air отново ще дари на всеки стартирал в основните дисциплини по един еднократен ваучер на стойност 20 евро, който може да се използва в рамките на година за закупуване на самолетен билет до желана дестинация,\" каза Анатоли Илиев, орг. секретар на София2018 и едно от основните двигатели в организацията на маратона през годините. Наред с това ще бъде разиграна томбола с 20 награди сред всички завършили масовото бягане на 3 км. Софийският маратон се осъществява и с любезното съдействието на Софийска вода, ACICS, Garmin, минерална вода Банкя, HerbaLife, NN, Right Rental, 60K, FiBANK, 5kmRun, Стройрент, WELЕDA, Go4Raw, BMW и др. Повечето от тях ще наградят призьорите и ще приветстват участниците със свои представители при връчването на наградите. Илиев благодари на спонсорите и отбеляза специалната игра, която организира един от основните партньори Софийска вода. Наред с това част от събраните с благотворителна цел суми ще бъдат преведени на Природен парк „Витоша\" по проекта за изграждане на спортни площадки за хората със специални нужди. За първи път имаме двама вече осигурили си джакпота от общо 20 000 лв. с по две победи от маратоните в Ст. Загора и Варна тази година. София е финалът на веригата маратони под мотото „Бягането като начин на живот\". Всеки стартирал ще получи рекламна тениска с уникално красив дизайн, а успешно завършилите основните дистанции ще бъдат  отличени с много красив медал като спомен от участието в събитието.", "date": "2018.10.10", "title": "Рекордните над 4000 атлети на старт за софийския маратон"}
{"url": "http://standartnews.com/balgariya/zov_za_pomosht-376577.html", "text": "Лекарите го диагностицират с метастаз в белия дроб. За лечението му са изписани лекарства, общата стойност на които е над 700 лв. месечно.  Поради ниския си доход Стоян не може да купува необходимите животоспасяващи лекарства и моли всеки от вас за помощ. Ако желаете, може да помогнете на Стоян Рабаджийски на следната банкова сметка: IBAN: BG74BPBI79304030143702 BIC: BPBIBGSF На името на Стоян Рабаджийски Копирано от standartnews.com", "date": "2018.10.10", "title": "Зов за помощ"}
{"url": "http://standartnews.com/balgariya/5_mln_leva_se_vlagat_v_obnovyavane_na_hemodializnata_mrezha_v_stranata-376564.html", "text": "Министерството на здравеопазването отпуска 5 млн. лв. за обновяване на хемодиализната мрежа в страната, съобщиха от пресслужбата на МЗ. От 8.1 млн. лв., които правителството отпусна в края на септември, МЗ предоставя на 29 държавни лечебни заведения близо 5 млн. лв. за ремонт и закупуване на хемодиализна техника и оборудване. Със средствата ще бъдат ремонтирани хемодиализни отделения и ще бъдат закупени хемодиализни апарати, легла за хемодиализа и водоочистващи системи. Разпределението на средствата е съобразено с отправените от болниците искания за инвестиции в ремонти и преоборудване на хемодиализни структури на многопрофилни лечебни заведения на територията на Сливен, Пазарджик, Перник, Хасково, Шумен, Габрово, Видин, Търговище, Варна, Русе, Кюстендил, Враца, Ловеч, Разград, Ямбол, Кърджали, Бургас, Велико Търново, Смолян, Стара Загора, Силистра, Благоевград, Добрич, Монтана, Пловдив и София. С другите близо 3 млн. лв. ще бъдат осъществени ремонтни дейности и ще бъде закупена апаратура, съгласно приоритетните искания, постъпили в МЗ от лечебните заведения. В момента е в ход процедура по подготовка и обявяване на обществени поръчки и сключване на договори, на чието основание средствата да бъдат отпуснати на лечебните заведения.", "date": "2018.10.10", "title": "5 млн. лева се влагат в обновяване на хемодиализната мрежа в страната"}
{"url": "http://standartnews.com/balgariya/peevski_dari_mediite_si_na_zhurnalistite-376573.html", "text": "Депутатът от ДПС Делян Пеевски направи специално изявление. Ето пълния текст:   До средствата за масово осведомяване Уважаеми Госпожи и Господа, Повече от пет месеца Комисията за защита на конкуренцията не се произнася по искането за одобрение на сделката за придобиването на „Телеграф Медиа\" от страна на купувача „Ню Имидж Медиа\", което е недопустимо и не кореспондира със сроковете, които Комисията прилага при подобни процедури. Вероятно причината не е в сложността на одобрението, а във факта, че касае свързана с мен медия. Не мога да толерирам подобен двоен стандарт от страна на държавния регулаторен орган, поради което днес оттеглих искането за одобрение, като заявявам, че се отказвам и от сделката. Също днес учредих фондация „Телеграф\", чиято основна цел ще е развитието на медийния пазар, повишаването на професионализма, морала и обективността в журналистическата професия, както и борбата срещу фалшивите новини във всичките им форми. С оглед на тази цел, в управителния съвет на фондацията ще участват само изявени български журналисти, които винаги открито са отстоявали истината и не се страхуват да изразят личната си позиция. След регистрацията на фондацията, ще прехвърля изцяло в нейна полза собствеността на „Телеграф Медиа\", а с това и отговорността за издаваните от същото дружество печатни медии – „Телеграф\", „Монитор\", „Политика\" и „Меридиан мач\". Така аз се оттеглям от активната издателска дейност, която оставям в ръцете на членовете на управителния съвет, като моето участие ще бъде ограничено единствено до финансовото подпомагане на дейността на фондацията за постигането на нейните цели. Мисля, че е крайно време медийното съдържание да бъде управлявано от журналистите, защото само така би се гарантирала независимостта на медиите. Колко пъти през последните години сме ставали свидетели, как чисто медийни мероприятия се превръщат в олигархични срещи, където вместо журналисти виждаме рамо до рамо съмнителни бизнесмени, обвиняеми и подсъдими, както и лица със запорирано от държавата имущество. Това ли е медийната свобода, за която толкова се говори и която трябва да е барометъра на обществото - вместо търсещи истината журналисти, обвиняеми и подсъдими олигарси да определят общественото мнение и публичния дневен ред, водени единствено от личните си интереси и желанието си за саморазправа с институции или конкуренти? Олигарсите, които вчера участваха в разграбването на националния капитал чрез бандитската приватизация, днес самодоволно размахват пръст като ментори от последна инстанция, използвайки медиите си да манипулират и да разпространяват фалшиви новини. Същите лица организираха години наред клеветническа кампания срещу мен поради причината, че моите медии осветяваха техните задкулисни сделки и единствени се противопоставяха на манипулациите им. Като издател на печатни медии, не желая повече да бъда причисляван по какъвто и да е начин с тази група медийни собственици, а на създадената от тях изродена медийна среда е крайно време да се противодейства. Редакционната политика трябва да се определя единствено от реалните събития и обществения интерес, а не от олигархични медийни кръгове. Само така българските медии ще могат да се освободят от всякакви зависимости и ще бъдат свободни – този път не само на думи, а страната ни няма да заема незавидно място по медийна свобода. Делян Пеевски", "date": "2018.10.10", "title": "Пеевски дари медиите си на журналистите"}
{"url": "http://standartnews.com/balgariya/severin_krasimirov_ne_e_razpitvan_ot_nash_razsledvasht_politsay_ili_prokuror-376571.html", "text": "Към момента Северин Красимиров не е разпитван от наш разследващ полицай или прокурор. Това каза министърът на вътрешните работи Младен Маринов по време на изслушване в парламентарната комисия по вътрешна сигурност и обществен ред. „Няма да се връщам по отношение на това жестоко престъпление – беше намерена изнасилена и убита млада жена, която е член на борда на директорите на русенска телевизия. Изключително брутално убийство. Незабавно бяха взети необходимите действия по формиране на екип, оглед на местопроизшествието, работа със свидетели\", припомни Маринов. Той обясни, че по случая са работили както местни полицаи, така и служители на ГДБОП и ГД „Национална полиция\". „Институтът по психология на МВР също беше включен и те още в първоначалния момент направиха много добър психо профил на евентуалния извършител. Беше направена аутопсия на трупа, бяха взети допълнителни следи. Натискът беше изключително голям, включително и с внушения, които към онзи етап, които никой не можеше да потвърди с доказателства – че полицията няма да си свърши работата и няма да се води обективно разследване\", коментира още Маринов. Министърът обясни, че на по-късен етап от разследването са били изведени две основни версии за престъплението, свързани с личния живот на жертвата. „След това вече се фокусирахме върху извършителя, който снощи беше задържан при добра комуникация с германската полиция. Бяха събрани множество доказателства, включително и от видеокамери\", каза още той. Маринов обясни, че в такива случаи много ясно личи какво е европейската система за сигурност и какво тя предлага при комуникация със страните. „Става въпрос за психично болен човек с необходимост от сексуално задоволяване. И заподозреният беше задържан в жилище на майка му в Германия. Вече текат процедури за освидетелстване на лицето по международната правна помощ. Към момента той не е разпитван от наш разследващ полицай или прокурор. Така че продължава работата по всички версии\", каза той. Работим по версията за евентуални съучастници и мотиватори на Северин Красимиров за извършване на престъплението, каза още Младен Маринов. „По отношение на напускането на държавата от извършителя – престъплението е извършено на 6.10.2018 г. между 11.00 и 11.40 ч. Той е напуснал законно границата на България през ГКПП „Дунав мост\" в посока Румъния\", каза още министърът и обясни, че той е влязъл в Германия с още двама души. „В момента на напускането на страната ние все още нямахме информация, че той може да е извършител. Хубаво е, че граничният контрол го е регистрирал, че напуска и впоследствие достигаме до неговото местонахождение\", обясни Маринов. „До момента имаме събрани доказателства, които подкрепят в голяма степен, че той е действал ситуитивно и без предварителна подготовка. Това е подкрепено със свидетелски показания. Но работим и по тезата за търсене на негови евентуални съучастници и мотиватори на това престъпление\", обясни Маринов.", "date": "2018.10.10", "title": "Северин Красимиров не е разпитван от наш разследващ полицай или прокурор"}
{"url": "http://standartnews.com/balgariya/volen_siderov_mvr_da_kazhe_tsiganin_li_e_ubietsat_na_viktoriya_marinova-376572.html", "text": "МВР трябва да каже циганин ли е извършителят на убийството на Виктория Маринова и защо такъв тип цигански престъпления вече се наричат битови. Това каза лидерът на „Атака\" и член на парламентарната комисия по вътрешна сигурност и обществен ред по време на заседание на комисията. „Циганин ли е извършителят на убийството на Виктория Маринова?\", попита той вътрешния министър Младен Маринов. „Защо МВР забрани да се обсъжда етническия произход на тежки престъпления? Преди години имаше случай с насечена с брадва възрастна жена от двама цигани. И след това съдията ги пусна на свобода. Поставих този въпрос в парламента и бях осъден от съдията защо съм му споменал името\", каза още Сидеров и попита още защо такъв тип цигански престъпления вече се наричат битови. „Как извършителят е успял да избяга и дали не е свързан с други лица? Дали някой не го е насочил към тази жертва\", попита още Сидеров. Не би трябвало да посочваме етноса на извършителя на убийството на Виктория Маринова, защото така поставяме противопоставяне в обществото, реагира председателят на ПГ на ГЕРБ и председател на парламентарната комисия по вътрешна сигурност и обществен ред Цветан Цветанов. Той поздрави министър Маринов за бързото разкриване на случая. „Много разчитаме на засиления журналистически интерес, за да създадем респект към институциите на България. Защото добрата работа на служителите на МВР и на Прокуратурата доведоха до този добър край. Както и доброто сътрудничество с германските служби даде възможност за откриването на предполагаемия извършител за часове\", коментира Цветанов.", "date": "2018.10.10", "title": "Волен Сидеров: МВР да каже циганин ли е убиецът на Виктория Маринова?"}
{"url": "http://standartnews.com/balgariya/10_oktomvri_svetoven_den_za_psihichno_zdrave-376544.html", "text": "Световният ден за психично здраве се отбелязва на 10 октомври от 1992 г. с решение на Световната федерация за психично здраве и с подкрепата на Световната здравна организация (СЗО), предаде ТАСС. Мотото на деня за 2018 г. е: \"Психичното здраве на младите хора в променящия се свят\". По данни на СЗО половината от всички психични заболявания започват на възраст до 14 години, но в много случаи не се изявяват и не се лекуват. СЗО определя психичното здраве като \"състояние на благополучие, с което човек реализира своите способности, може да противостои на обичайния жизнен стрес, работи продуктивно и дава своя принос в средата си\". То се определя от много социални, психологически и биологически фактори. В света има над 450 милиона души, страдащи от психични заболявания, но само половината от тях получават необходимата помощ. Според СЗО до 2020 г. психичните разстройства ще се наредят сред първите пет болести, водещи до загуба на трудоспособност.", "date": "2018.10.10", "title": "10 октомври: Световен ден за психично здраве"}
{"url": "http://standartnews.com/balgariya/korneliya_ninova_shte_se_sreshtne_s_predstaviteli_na_natsionalnoto_sdruzhenie_na_obshtopraktikuvashtite_lekari-376551.html", "text": "От 14.00 часа днес на бул. „Н. Вапцаров\" 17 - 21, ет. 2, ап. 5, председателят на БСП Корнелия Нинова, депутати от здравната комисия в парламента, ръководството на ПГ на „БСП за България\" и членове на ИБ на БСП ще се срещнат с представители на Националното сдружение на общопрактикуващите лекари. Това съобщиха от пресцентъра на НС на БСП.", "date": "2018.10.10", "title": "Корнелия Нинова ще се срещне с представители на Националното сдружение на общопрактикуващите лекари"}
{"url": "http://standartnews.com/balgariya/nikolay_nankov_stana_zamministar_na_regionalnoto_razvitie_i_blagoustroystvoto-376554.html", "text": "Със заповед на министър-председателя Бойко Борисов Малина Крумова е освободена от длъжността заместник-министър на регионалното развитие и благоустройството, съобщиха от пресслужбата на Министерския съвет. Нейното място заема бившият министър на регионалното развитие и благоустройството Николай Нанков. Малина Крумова става съветник към политическия кабинет на министър-председателя. Преди това парламентът прекрати пълномощията на Николай Нанков като депутат след подадената от него оставка. Подкрепа за Николай Нанков изразиха от парламентарната група на ГЕРБ. \"Заставаме твърдо зад един човек, зад който застана и всяка една професионална общност, както от строителния бранш, така също и от Сдружението на общините\", припомни Цветан Цветанов. Той се обърна към БСП с призив да подкрепят експертизата на Нанков. \"Той ще бъде с отворена врата към всеки един кмет, независимо от неговата политическа принадлежност\", увери Цветанов.", "date": "2018.10.10", "title": "Николай Нанков стана зам.-министър на регионалното развитие и благоустройството"}
{"url": "http://standartnews.com/balgariya/imushtestvo_na_tsenko_chokov_za_32_mln_lv_e_zaporirano_ot_sada-376563.html", "text": "Съдът запорира имущество на Ценко Чоков в размер на 3,2 млн. лв. Това се случва по искане на Антикорупционната комисия във връзка с обвинението на бившия кмет на Галиче в лихварство. Общо 153 имота на семейството са под запор, каза пред журналисти председателят на КПКОНПИ Пламен Георгиев. „Сумата на запорираното имущество е 3.2 млн. лева. 153 имота общо са запорирани – на Чоков, на неговата съпруга, на синовете им. Освен земеделски имоти, има апартамент в София, автомобили на него и на синовете му\", каза Георгиев. Той посочи, че с произнасяне на съда са наложени обезпечителни мерки и цялото установено имущество е запорирано.", "date": "2018.10.10", "title": "Имущество на Ценко Чоков за 3,2 млн. лв. е запорирано от съда"}
{"url": "http://standartnews.com/balgariya/borisov_sled_razkritoto_ubiystvo_v_ruse_balgari_ocherniha_darzhavata_si_po_naybrutalen_nachin-376552.html", "text": "Премиерът Бойко Борисов изтъкна специално заслугата на Института по криминалистика за разкриване на убийството на журналистката Виктория Маринова от Русе. Той потвърди ангажимента си за отпускане на средства за обезпечаването му. Борисов уточни, че прибързаното говорене е можело да предизвика укриване на вещи от страна извършителя по повод натиска. Убиецът е менял адреса си и е трябвало да бъде задържан на територията на три германски провинции. \"Българи направиха така, че за България да се говори като за Малта и като за Словакия, да си очернят държавата по най-брутален начин\", изказа възмущението си Борисов.", "date": "2018.10.10", "title": "Борисов след разкритото убийство в Русе: Българи очерниха държавата си по най-брутален начин"}
{"url": "http://standartnews.com/balgariya/bezhanets_se_samoubi_v_belgiya_predi_da_bade_varnat_v_balgariya-376543.html", "text": "Бежанец, получил право на закрила в България, се е самоубил в миграционен център в Белгия, съобщиха местни медии, цитирани от БТА. Мъжът от Еритрея бил изключително потиснат и почти отказвал да се храни, свидетелстват неправителствени организации, запознати със случая. Генералният директор на белгийската служба за чужденците уточнява, че бежанецът не бил \"склонен да се върне в България\". Според ръководената от него служба решението на еритрееца да посегне на живота си не може да е било свързано с \"отличните\" условия в лагера. Мигранти от лагера край Лиеж са отказали днес да се хранят. Неправителствени организации свикват в събота шествие край миграционния център и отбелязват, че това е третият случай със смърт на мигрант в Белгия в последните месеци. В единия от тях полицията стреля по превозно средство, в което загина дете на мигранти, а при втория мигрант бе прегазен в опит да пресече бегом магистрала, подгонен от силите на реда.", "date": "2018.10.10", "title": "Бежанец се самоуби в Белгия преди да бъде върнат в България"}
{"url": "http://standartnews.com/balgariya/vodesht_evropeyski_kardiohirurg_demonstrira_slozhna_operativna_tehnika_pred_balgarskite_si_kolegi_v_adzhibadem_siti_klinik_sardechnosadov_tsentar-376574.html", "text": "Един от най-успешните кардиохирурзи в Европа, италианецът проф. Руджеро Де Паулис, специалист по аортна и аортно-клапна хирургия, проведе  обучение по метода на Дейвид на колегите си в Аджибадем Сити Клиник Сърдечно-съдов център. Методът, известен като операция на Дейвид (по името на създателя проф. Тайрън  Дейвид), е аортно-клапно съхраняваща интервенция при аневризма на началната част на аортата и е една от най-предизвикателните в технически аспект процедури в съвременната кардиохирургия. Специалистът по аортни реимплантации е за първи път у нас по покана на д-р Асен Келчев, ръководител на отделението по кардиохирургия в Сърдечно-съдовия център на Аджибадем Сити Клиник. Проф. Де Паулис е член на Управителния съвет на Европейската асоциация по кардиоторакална хирургия и завежда отделението по кардиохирургия в European Hospital в Рим, Италия. Той е един от кардиохирурзите в света с най-голям брой извършени операции по метода на Дейвид – над 250. Методът на Дейвид позволява да бъде запазена собствената аортна клапа на пациенти с клапна недостатъчност, елиминира риска от поставяне на механична клапа и не налага последваща медикаментозна антикоагулантна терапия. Италианският кардиохирург, също така, демонстрира на българските си колеги имплантиране на изобретената от самия него съдова протеза, т.нар. „Валсалва графт\", прилагаща се при операции на аортен корен. Нейно предимство е, че имитира естественото вродено издуване в началото на аортата, което позволява по-добро и лесно затваряне на аортната клапа. „Много съм щастлив, че процедурите, които направихме съвместно с проф. Де Паулис, позволиха запазването на собствените аортни клапи на четиримата ни пациенти. Двама от пациентите бяха млад мъж на 29 години и 40-годишна жена, желаеща последваща бременност. Ние започваме програма за рутинно прилагане на метода на Дейвид в болницата, давайки възможност на нашите пациенти да подобрят качеството си на живот\", сподели д-р Асен Келчев, ръководител на отделението по кардиохирургия. Практика на Аджибадем Сити Клиник Сърдечно-съдов център е да кани водещи световни специалисти, които да обменят опит и да спомагат за внедряване на най-модерните и авангардни кадиохирургични техники в полза на пациентите. Болницата е единственото място у нас с изграден високоспециализиран комплексен Аортен център. Центърът покрива целия спектър на диагностика и лечение на всички заболявания на аортата и аортната клапа, като операциите по метода на Дейвид допълват изцяло обхвата на звеното.", "date": "2018.10.10", "title": "Водещ европейски кардиохирург демонстрира сложна оперативна техника пред българските си колеги в Аджибадем Сити Клиник Сърдечно-съдов център"}
{"url": "http://standartnews.com/balgariya/vmro_predlaga_da_otpadne_sakratenoto_sadebno_sledstvie_pri_umishleni_ubiystva-376555.html", "text": "След жестокото убийство на журналистката Виктория Маринова зам.-председателят на ВМРО и зам.-председател на ПГ на \"Обединени патриоти\" в парламента Искрен Веселинов предлага промяна в НПК, според която да отпадне съкратеното съдебно следствие. В изказване пред БНР той подчерта, че трябва да се постави отново този въпрос и да се търси консенсус, защото става дума за възтържествуване чувството на справедливост у гражданите. Веселинов обясни: \"Това жестоко убийство поставя отново на дневен ред това, че тези тежки престъпления, тези оскърбления към човешкото чувство изобщо продължават да бъдат наказвани по един много либерален начин в нашето законодателство. Голяма част от извършителите на такива престъпления се признават за виновни, признават всички доказателства и само на това основание получават едни изключително леки присъди. При особено тежко престъпление присъдата би могла да бъде доживотен затвор, но това не може да стане при т.нар. \"съкратено съдебно следствие\" – тогава става 20 - 30 години примерно присъдата, те съответно не вършат нарушения в затвора и излизат след 15-16 години. Това е обичайната схема. За пореден път се поставя въпросът дали действието на това съкратено следствие не трябва да бъде отменено по отношение на най-тежките престъпления\". ГЕРБ ще обсъди с коалиционния си партньор законодателната им инициатива, заяви пред журналисти депутатът Тома Биков и допълни, че подобна промяна трябва да се подложи на сериозна преценка: \"Това вече е въпрос наистина да се прецени докъде може да се помогне и откъде започва моментът, в който може да се навреди. Това са много сериозни неща и със сигурност ще се обсъдят, а вече какво решение ще бъде взето, зависи от това да се преценят всички гледни точки по този казус. Факт е, че има непоправими хора. Това е моето лично мнение, не на ГЕРБ. Има хора, които очевидно не могат да се поправят - психопати, извършили подобни престъпления, рядко се случва, има и такива случаи, в които да осъзнаят какво са направили\". Биков подкрепи действията на полицията в казуса с убитата журналистка в Русе: \"Държавата, каквото може, трябва да направи, за да се осигури максимална сигурност и разбира се и разкритие на убийството, каквото се случи в този случай. И трябва да поздравим полицията и може би и да се извиним за всички съмнения, които имаше, преди да бъдат предоставени каквито и да било информации\". От своя страна заместник-председателят на \"БСП за България\" и член на правната комисия Крум Зарков посочи, че завишаването на наказанията няма да реши проблема, а са нужни защитни мерки срещу тежките престъпления: \"Отговорът винаги е превенция и наказанията също имат превантивна цел, но създава се практика да реагираме впоследствие, завишавайки наказание или правейки процедурни промени на подобни чудовищни действия. Това само по себе си не е нещо, което ще допринесе за по-сигурната среда, за по-качественото правораздаване\".", "date": "2018.10.10", "title": "ВМРО предлага да отпадне съкратеното съдебно следствие при умишлени убийства"}
{"url": "http://standartnews.com/balgariya/shefat_na_kpkonpi_obshtestvoto_ni_e_stanalo_pobezkritichno_kam_koruptsiyata-376556.html", "text": "Обществото ни е станало по-безкритично към корупцията, тъй като това започнало да се възприема като нещо не толкова страшно, каза председателят на КПКОНПИ Пламен Георгиев. При откриването на нарочна конференция за въвеждането на антикорупционно образование сред децата, той допълни, че нито един модел няма да даде резултат, ако не се намерят хора, които да го прилагат. Трябва да променим манталитета и да спрем да мислим, че ако един бъде хванат, то на негово място ще се появи друг. Няма обществена нетърпимост и се приема, че властовата позиция върви с облаги, допълни Георгиев. След 10 или 20 години ще има много сериозни резултати от антикорупционното образование, които ще се видят от цялото общество, каза пред медиите Пламен Георгиев преди началото на форума. По думите на Георгиев бавните мерки после дават най-траен резултат. Той отбеляза, че антикорупционното образование трябва да започне още от подготвителната група в детската градина, където децата да формират разбиране за добро и лошо. След това обучението да продължи в училищата и университетите. Според образователния министър Красимир Вълчев антикорупционно поведение може да се учи след 5 клас. В момента не е предвиден отделен час за това, посочи той пред медиите, преди да участва във форума. Той отбеляза, че предметът гражданско образование в най-голяма степен е свързан с темата корупция. И допълни, че антикорупционното образование може да се изучава и по линия на разширената и факултативна подготовка, за което могат да бъдат изработени допълнителни учебни програми и помагала. Според Вълчев е възможно различни теми да бъдат вплетени в други учебни програми като тази по география, икономика, история и литература. По думите му трябва да се направи така, че децата да придобият и развият граждански и социални компетентности. По време на форума той допълни, че обучението по антикорупция може да започне с 1-2 часа седмично. Председателят на ресорната парламентарна комисия Борис Ячев заяви на свой ред, че само с традиционни мерки срещу корупцията трудно ще постигнем светкавични резултати, каквито обществото иска. За целта ще се инициират законови промени.", "date": "2018.10.10", "title": "Шефът на КПКОНПИ: Обществото ни е станало по-безкритично към корупцията"}
{"url": "http://standartnews.com/balgariya/premierat_i_papskiyat_nuntsiy_obsadiha_vazmozhna_vizita_na_papata_v_balgariya-376561.html", "text": "Премиерът Бойко Борисов се срещна с апостолическия нунций в България Анселмо Гуидо Пекорари, съобщиха от пресслужбата на правителството. По време на разговора бяха подчертани добрите взаимоотношения между България и Ватикана. Дискутирани бяха резултатите от българското председателство на Съвета на ЕС, актуални европейски въпроси, както и възможността за евентуално посещение на Негово светейшество папа Франциск у нас. През май тази година при аудиенцията си във Ватикана премиерът Бойко Борисов връчи официална покана за посещение на главата на Римокатолическата църква в България. По време на срещата в Министерския съвет днес Борисов отбеляза, че страната ни продължава да работи активно за европриобщаването на държавите от Западните Балкани, както и за мирен диалог и разбирателство между всички религии и етноси.", "date": "2018.10.10", "title": "Премиерът и папският нунций обсъдиха възможна визита на папата в България"}
{"url": "http://standartnews.com/balgariya/hvanali_sluzhitel_na_dans_pri_opit_za_krazhba_na_unikalno_zlatno_sakrovishte_-376557.html", "text": "Главна дирекция за борба с организираната престъпност (ГДБОП) и Държавна агенция \"Национална сигурност\" (ДАНС) са разкрили опит за кражба на златно съкровище на няколко хиляди години. Това каза министър-председателят Бойко Борисов по време на днешното правителствено заседание. Той посочи, че заедно със заловените иманяри, е задържан и служител на ДАНС Съкровището ще бъде показано утре, информира още премиерът. По думите му, то е уникално и поради това по време на утрешното представяне ще присъства и министърът на културата Боил Банов.", "date": "2018.10.10", "title": "Хванали служител на ДАНС при опит за кражба на уникално златно съкровище"}
{"url": "http://standartnews.com/balgariya/borisov_se_vazmutil_pred_diplomati_che_sa_se_poddali_na_falshivi_vnusheniya-376562.html", "text": "Без коментари приключи срещата на министър-председателя с посланиците в МС, която продължи около час, съобщи бТВ. „Не ви се сърдя, но съм учуден как вие се поддадохте на едни фалшиви внушения\", така се е обърнал премиерът към дипломатите. Премиерът Бойко Борисов покани всички посланици в министерския съвет, за да изрази пред тях недоволството си от негативните коментари от чужди политици и медии към България по отношение на убийството на Виктория Маринова. Борисов, главният прокурор Сотир Цацаров и министърът на вътрешните работи Младен Маринов са представили всички детайли по криминалното разследване за убийството на журналистката Виктория Маринова в Русе. Борисов е заявил, че е очаквал от чуждите посланици и медии да се обадят и попитат в МС за подробности по случая, преди да публикуват позиции и коментари за убийството, но до момента няма нито едно обаждане. От снощи представители на ЕНП се опитват да се свържат с премиера, но той отказва разговори с тях до 17 октомври, когато ще се проведе срещата на ЕНП преди Европейския съвет. На него ще се представят кандидатите за председатели на ЕК след изборите догодина.", "date": "2018.10.10", "title": "Борисов се възмутил пред дипломати, че са се поддали на фалшиви внушения"}
{"url": "http://standartnews.com/balgariya/germantsite_potvardiha_zadarzhaneto_na_zapodozreniya_za_ubiystvoto_v_ruse-376558.html", "text": "Германската полиция потвърди днес, че е задържала заподозрян от България във връзка с убийството на българската телевизионна журналистка Виктория Маринова. Заподозреният е задържан в град Щаде в Северна Германия късно снощи, предаде ДПА. Прокуратурата в град Целе, също в северната провинция Долна Саксония, заяви, че проверява условията, изисквани за екстрадиция в България, и е внесла искане в регионален съд за официална заповед за арест. Според германските власти заподозреният е на 20 години. Българското министерство на вътрешните работи бе съобщило, че той е на 21 години, отбелязва ДПА. Межудверемнно реакциите в Брюксел на закъсняха. Председателят на Европейския парламент Антонио Таяни поздрави българските власти за залавянето на заподозрян за убийството на телевизионната водеща Виктория Маринова. Поздравявам българските власти за бързината и точността в разследването, които доведоха до задържането на убиеца, пише Таяни в Туитър. Той отбелязва, че подбудите на извършителя не са били свързани с работата на жертвата. Искрено приветствам първоначалните резултати от разследването на убийството на Виктория Маринова, пише в същата мрежа председателят на групата на Европейската народна партия в Европейския парламент Манфред Вебер. Българските власти действаха бързо и ефективно. Имаме пълно доверие, че те ще осигурят справедливост за семейството и близките на Маринова, добавя той. Председателят на Европейската комисия Жан-Клод Юнкер по-рано днес също приветства задържането на заподозрян за убийството. В официално изявление той посочи, че за това са помогнали бързите и активни усилия на премиера Бойко Борисов и на българските власти в тясно сътрудничество с правоприлагащите служби от другите държави в ЕС. Бързата реакция и съвместните усилия показват решимостта за постигане на справедливост при такива позорни действия, коментира Юнкер.", "date": "2018.10.10", "title": "Германците потвърдиха задържането на заподозрения за убийството в Русе"}
{"url": "http://standartnews.com/balgariya/sds_ochakvat_u_nas_da_ima_predsrochni_parlamentarni_izbori-376559.html", "text": "Предсрочни парламентарни избори у нас ще има, обяви на пресконференция днес лидерът на СДС Румен Христов. Той уточни, че СДС ще обсъди на свой национален форум през ноември как да се явяват на евроизборите и евентуални предсрочни парламентарни избори. Основният ни опонент е БСП и едно е категорично сигурно - няма да се коалираме с БСП и ДПС, подчерта Христов. Смятаме като най-близка формация до СДС партия ДСБ, поясни той. Лидерът на СДС каза, че като партия се фокусират още отсега за самостоятелно участие в местните избори, защото ги считат за изключително важни. Целта им ще бъде да имат добри структури по места и да постигнат удвоени резултати. Отсега ще посочат свои кандидати за кметове и общински съветници, за да има време да станат разпознаваеми. СДС има в момента четирима кметове на областни градове, които подкрепи на предишните избори, припомни Христов. Един от тях е и кметът на Плевен, който, ако реши да се кандидатира, СДС ще подкрепи за втори мандат, уточни лидерът на партията. Евроизборите, според Христов, са много тежки и засега СДС няма решение как ще участва в тях, но не е реалистично да участва самостоятелно. Христов заяви още, че подкрепят ГЕРБ в действията им за влизане на България в еврозоната.", "date": "2018.10.10", "title": "СДС очакват у нас да има предсрочни парламентарни избори"}
{"url": "http://standartnews.com/balgariya/zadarzhaniyat_za_ubiystvoto_na_viktoriya_marinova_ima_kriminalna_registratsiya-376550.html", "text": "21-годишният Северин Красимиров има криминална регистрация от 2007 г. за кражба на цветни метали. Други данни за извършено от него престъпление няма. В хода на работата са иззети достатъчно веществени доказателства, които свързват лицето с жертвата. Това каза на извънреден брифинг вътрешният министър Младен Маринов. „Късно снощи беше задържано лицето Северин Надеждов Красимиров, роден през 1997 г. в Русе, във връзка с убийството на журналистката Виктория Маринова. Адресът, който е обитавал, е в близост до мястото на престъплението\", каза Маринов. Част от ДНК експертизите са готови и дават информация за наличие на негов ДНК материал върху тялото на жертвата. Институтът по криминалистика работи и се очакват още доказателства. Повдигнати са му две обвинения – за изнасилване и за умишлено убийство, извършена с особена жестокост, поясни главният прокурор Сотир Цацаров. За тези престъпления може да получи до 20 години затвор или доживотна присъда. \"Не може да твърдим, че убийството е свързано с професионалната й дейност. Работи се по всички версии\", каза Цацаров. „В рамките на три дни прочетох чудовищни неща за България и нито едно от тях не е вярно. Разни сини и червени политици се скъсаха да пращат имейли и да обясняват в Брюксел и САЩ какво се случва у нас. Сякаш това не се случва и в други държави или е някакъв изолиран случай\", коментира премиерът Бойко Борисов.", "date": "2018.10.10", "title": "Задържаният за убийството на Виктория Маринова има криминална регистрация"}
{"url": "http://standartnews.com/balgariya/pravitelstvoto_obsazhda_promeni_v_nyakolko_danachni_zakona-376540.html", "text": "Правителството ще обсъди пакета от промени в няколко данъчни закона, предложени от Министерството на финансите. Сред промените е новата формула за изчисляване на данъка за автомобилите, която ще бъде еднаква за леките и товарните коли до 3.5 тона. Тя ще отчита и екологичния стандарт на колата, а не само мощността и възрастта й. В замяна на това ще отпадне данъчното облекчение за наличие на катализатор, на което имат право собствениците на автомобили до 99 конски сили. В пакета от промени е заложено и отпадане на данъчното облекчение за основно жилище и заплащането на пълен данък върху имотите, когато повече от 1 жилище е декларирано като основно. С друга поправка се предвижда от 2020 година да отпадне подаването на служебна бележка за доходите на хартиен носител, като информацията за доходите ще се изпраща от работодателя към НАП по електронен път. На днешното заседание ще бъдат гласувани и средства за изграждане и поддръжка на безжичен интернет в държавните и общински училища у нас.", "date": "2018.10.10", "title": "Правителството обсъжда промени в няколко данъчни закона"}
{"url": "http://standartnews.com/balgariya/maykite_ot_sistemata_ni_ubiva_izlizat_na_poreden_protest-376541.html", "text": "Майките от инициативата \"Системата ни убива\" излизат на пореден протест за защита на исканата от тях реформа. Този път протестиращите майки ще се съберат пред сградата на Министерския съвет, за да заявят, че не желаят раздаване на пари „на калпак\". Протестът ще се проведе ден след подписването на споразумение между майките, правителството и националните организации на хората с увреждания с конкретните мерки и срокове за изпълнение на реформата. В навечерието на обявения за днес протест министрите на финансите и на социалната политика се договориха с протестиращите майки и разписаха в споразумение, че законите за личната помощ и за хората с увреждания ще влязат за разглеждане от парламента заедно, на 19 октомври. При подписването стана ясно, че исканата от майките индивидуална оценка на потребностите на всеки човек ще бъде заложена в закона за хората с увреждания и ще започне да се прави от април догодина. Колкото до личната помощ, регламентирана в другия закон, тя ще бъде достъпна само за лица с 90 и повече процента намалена работоспособност и право на чужда помощ, а за децата ще се допуска 90 процента степен на увреждане без право на чужда помощ и 50 процента степен на увреждане, но ако имат право на чужда помощ. Ще има и лимит на часовете - до 8 часа на ден. Още вчера майките потвърдиха, че остават навън, докато реформата не бъде завършена. Весела Одаджиева от палатковия лагер при парламента: \"Няма да се приберем. Продължаваме да следим дали ще бъдат спазени тези обещания, докато не видим реални резултати\".", "date": "2018.10.10", "title": "Майките от „Системата ни убива” излизат на пореден протест"}
{"url": "http://standartnews.com/balgariya/otklonyavat_prez_iskarskoto_defile_kamioni_nad_12_tona-376542.html", "text": "Всички товарни автомобили над 12 т, пътуващи за Северна България, ще преминават през Искърското дефиле днес, съобщава агенцията \"Пътна инфраструктура\" (АПИ). Всички тежкотоварни автомобили над 12 т от София за Варна, Русе и Видин ще се движат по Софийския околовръстен път и по път II-16 Своге - София. Ще се ограничи преминаването по път I-1 Ботевград - София през прохода \"Витиня\" поради неотложно обрушване на скат и укрепване на подпорни стени, се посочва в съобщението. Сега през \"Витиня\" се отбива тежкотоварният трафик от автомагистрала \"Хемус\", където се извършва ремонт на виадукти.", "date": "2018.10.10", "title": "Отклоняват през Искърското дефиле камиони над 12 тона"}
{"url": "http://standartnews.com/balgariya/21godishen_ot_ruse_e_zadarzhaniyat_predpolagaem_ubiets_na_viktoriya_marinova-376549.html", "text": "Българин от Русе е бил задържан вчера в Германия за убийството на Виктория Маринова. Това каза вътрешният министър Младен Маринов. 30-годишната жена бе намерена мъртва в събота, като тя е била изнасилена и убита, а работата по разследване на жестокото престъпление започна веднага. В хода на работа разследващите стигнали до човек, който вчера бе задържан в Германия по искане на българските власти, каза вътрешният министър. Той посочи, че мъжът се казва Северин Надеждов Красимиров, жител на Русе, роден през 1997 година. Задържаният има криминална регистрация от 2007 година за кражба на цветни метали. В хода на работата са иззети достатъчно доказателства, които го свързват с местопрестъплението и жертвата. Вътрешният министър Младен Маринов посочи, че доказателствата се базират и на експертизи на ДНК материал. Очакват се още доказателства, които да свържат извършителя с жертвата. Главният прокурор Сотир Цацаров посочи, че задочно на мъжа са повдигнати две обвинения - за изнасилване и убийството, извършени по особено жесток за жертвата начин.", "date": "2018.10.10", "title": "21-годишен от Русе е задържаният предполагаем убиец на Виктория Маринова"}
{"url": "http://standartnews.com/balgariya/arestuvaha_v_germaniya_zapodozryan_za_ubiystvoto_na_viktoriya-376537.html", "text": "Снощи в Германия е бил арестуван мъж, който е заподозрян за убийството на 30-годишната журналистка Виктория Маринова. Той е рецидивист и крадец, който е избягал още в неделя. Той не е познавал младата жена и я е изнасилил няколко пъти преди да я убие. Гаврата е продължила един час, след което мъжът, който е на възраст между 28 и 30 г., я е влачил по земята, от което са и зловещите наранявания по лицето на жертвата. Свидетели от ромската махала разказаха, че арестуваният се казва Сейлядин. Избягал в неделя и се укрил при майка си, която живеела в малко градче до Хамбург. Според различни източници има съвпадение и на ДНК-материала, оставен на местопрестъплението. Това дава увереност на полицията, че е разкрила извършителя. Премиерът Бойко Борисов пък съобщи през личния си фейсбук, че в сряда в 9,00 часа дава пресконференция заедно с вътрешния министър Младен Маринов и главния прокурор Сотир Цацаров. Темата не бе съобщена, но вероятно ще бъдат направени разкрития за убийството, което потресе не само България, а и цялата международна общност. Със свои постове излязоха водещи световни политици, а САЩ и ЕС предложиха помощ за разкриването на зловещото покушение. Очаквайте на живо в ефира на Канал 3 пресконференцията на Борисов, Цацаров и Маринов в 9,00 часа.", "date": "2018.10.10", "title": "Арестуваха в Германия заподозрян за убийството на Виктория"}
{"url": "http://standartnews.com/balgariya/parvi_snimki_na_zadarzhaniya_za_ubiystvoto_v_ruse-376538.html", "text": "Младият мъж, арестуван за убийството на русенската журналистка Виктория Маринова, е опитал да избяга в Германия, твърдят жители на ромската махала на дунавския град. Те предоставиха на bTV и снимки, на които твърдят, че е задържаният. Той е познат като Северин. Към момента няма официално потвърждение от властите, че именно това е мъжът, който е заподозрян за тежкото престъпление. По-рано bTV неофициално научи за втори арест във връзка с убийството. Преди това за 24 часа в ареста беше и румънец от украински произход, но той беше пуснат, защото не беше установена връзка между него и убийството. Днес властите трябва да дадат повече информация.", "date": "2018.10.10", "title": "Първи снимки на задържания за убийството в Русе"}
{"url": "http://standartnews.com/balgariya/bsp_poiska_glavniyat_prokuror_da_spre_kontsesiyata_za_letishte_sofiya-376560.html", "text": "\"Голямата корупция и кражба в България идва от големите инфраструктурни обекти. При това положение, имаме не само законовите, но и моралните права да искаме спирането на концесията на Летище София. Внесохме сигнал в прокуратурата с искане за проверка и отмяна на решението на Министерски съвет, с което започна процедурата за отдаване на Летище София на концесия\". Това заяви говорителят на ПГ на \"БСП за България\" Елена Йончева при внасянето на сигнала до Главния прокурор. Тя припомни, че Летище София е най- голямото в България и е част от обектите, които са в списъка от значение за българската национална сигурност. \"Според чл. 24 от Закона за концесиите, не се допуска концесия при опасност за националната сигурност и отбрана на България\", каза Йончева. Тя припомни, че миналата година концесията беше спряна от служебното правителство, именно защото имаше обосновани съмнения за заплаха за националната сигурност. \"Летище София е 100% държавна собственост. За миналата година през него са минали 6.5 млн. пътници, т.е. то е на печалба. В същото време, се отдава на концесия за много голям период от време. На практика то се продава, приватизира, подарява\". Това каза секретарят на ПГ на \"БСП за България\" Филип Попов при внасянето на сигнала до Главния прокурор. „Не може да се дава на концесия едно печелившо предприятие, без да има някаква облага за определен кръг от хора\", отбеляза Филип Попов. Той припомни, че с постановление на МС от 2009г, Летище София е записано като обект от национална сигурност и не би следвало да бъде отдавано на концесия. \"Защо всяка година държавата да не взима печалба от това летище?\", попита Попов. Той коментира, че противоречието със закона за Концесиите е основният мотив на ПГ на БСП да бъде внесен сигнал до Главния прокурор на Република България.", "date": "2018.10.10", "title": "БСП поиска главният прокурор да спре концесията за Летище София"}
