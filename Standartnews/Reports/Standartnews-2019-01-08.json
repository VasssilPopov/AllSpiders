{"url": "https://www.standartnews.com/regionalni/gurbetchiya-ot-velikobritaniya-povali-200-kilogramov-gligan-381913.html", "text": "Добра слука отчетоха ардинските ловци през почивните дни. Гурбетчия от Великобритания повали с един изстрел 200-килограмов глиган. „За пръв път в сезона ме спохожда такава добра слука. В един момент животното  тръгна към мен и с един изстрел от 350-400 метра разстояние успях да го поваля на земята“, разказа доволният авджия, който има 14 години  стаж като ловец. Според негови колеги от Млечино огромната дива свиня е над шест години. 31-годишен ловец от дружина Бял извор удари с един изстрел 250-килограмов глиган в местността „Голямата нива”.„Ловец съм от 13 години. Досега съм отстрелял над 70 прасета, но  за пръв път ме спохожда такава добра слука”, сподели младият ловец. Според авджиите огромната дива свиня е над пет години. Зъбите на глигана  са големи и имат трофейна стойност и ще бъдат представени в Държавното горско стопанство в Ардино за оценка.", "date": "2019.01.07", "title": "Гурбетчия от Великобритания повали 200-килограмов глиган"}
{"url": "https://www.standartnews.com/regionalni/zadrzhakha-mzh-otnel-protivozakonno-spetsialen-avtomobil-381910.html", "text": "Мъж, отнел противозаконно специален автомобил „Ситроен“ пред Филиала на спешна помощ в Бенковски, е установен и задържан от полицаи от РУ-Кирково, съобщават от ОД на МВР Кърджали.  Сигнал за инцидента е подаден в 1,50 часа на 5 януари в полицейското управление. Незабавно са ангажирани сили за заградителни и издирвателни действия. В 2,45 часа линейката е засечена и спряна в село Добромирци от четирима служители на РУ-Кирково. Установено е, че 63-годишен е отнел и управлявал автомобила. Извършителят на противозаконното отнемане е задържан за срок до 24 часа в полицейското управление. Дежурна оперативна група е извършила оглед. Образувано е бързо производство по чл.346, ал.1 за противозаконно отнемане на чуждо моторно превозно средство. Работата по изясняване на случая продължава разследващ полицай под наблюдението на Районната прокуратура в Момчилград. ", "date": "2019.01.07", "title": "Задържаха мъж, отнел противозаконно специален автомобил"}
{"url": "https://www.standartnews.com/svyat/kristalina-georgieva-zastava-nachelo-na-svetovnata-banka-381919.html", "text": "От 1 февруари Кристалина Георгиева ще оглави Световната банка. Бившият български еврокомисар ще изпълнява временно длъжността президент на една от най-влиятелните международни организации за финансова и експертна помощ, съобщават международните агенции.  \r\nПричината е изненадващата оставка на Джим Йон Ким, който е с мандат до 2022 г. Новината разпространи \"Ройтерс\", а малко след това бе потвърдена от Световната банка.  \r\n59-годишният Ким обяви, че от същата дата ще се присъедини към частна компания и ще се съсредоточи върху развитието на инфраструктурата в развиващите се страни, но банката не предоставя повече подробности.  \r\nКристалина Георгиева, изпълнителен директор на Световната банка, ще поеме ролята на временен президент, когато Ким напусне, пише CNBC.  \r\nКим застана начело на Световната банка през 2012 г.  \r\nТочно преди две години Георгиева обяви, че е поканена лично от президента да заеме новия пост Главен изпълнителен директор на Световната банка. На 2 януари 2017 г. тя обяви, че напуска Европейската комисия. На нейно място, но с нов ресор, бе предложена и одобрена за комисар Мария Габриел.", "date": "2019.01.07", "title": "Кристалина Георгиева застава начело на Световната банка"}
{"url": "https://www.standartnews.com/regionalni/promeni-v-priema-za-detski-gradini-za-2019-godinav-krdzhali-381911.html", "text": "      През 2019 г. влизат в сила нови срокове за подаване на документи за записване на деца в детските градини и яслени групи в община Кърджали. \r\n    Първата промяна в Наредбата за записване, отписване и преместване на децата в общинските детски градини и в подготвителните групи предвижда документите да се приемат от първия работен ден на март,  а не както досега през януари „Така родителите вече няма да се редят на опашки в първия работен ден на януари”, обяснява заместник-кметът на Кърджали Веселина Тихомирова.   \r\n    Втората промяна се отнася до въвеждане на критерия „райониране”, който ще носи една точка на дете с постоянен адрес в близост до детската градина като това се удостоверява с документ за постоянния адрес на родителя.  ", "date": "2019.01.07", "title": "Промени в приема за детски градини за 2019 годинав Кърджали"}
{"url": "https://www.standartnews.com/regionalni/us-kompaniya-dari-meditsincka-apapatypa-za-denya-na-podilnata-pomoshch-381907.html", "text": "Американската ТЕЦ „КонтурГлобал Марица Изток- 3“ дари cпeциaлизиpaнa мeдицинcĸa aпapaтypa на клиниĸaтa пo нeoнaтoлoгия в университетската многопрофилна болница\"Пpoф. Cт. Kиpĸoвич” в Cтapa Зaгopa. Дарението, което вĸлючвa интeнзивeн инĸyбaтop зa нoвopoдeни и вoдeн дecтилaтop,бе направено в нaвeчepиeтo нa Дeня нa poдилнaтa пoмoщ и пpoфecиoнaлeн пpaзниĸ нa aĸyшep-гинeĸoлoзитe.  \r\n Медицинската апаратура е за над 15 хил. лв. и е чacт oт пpoгpaмaтa ни зa coциaлни инвecтиции „Eнepгия зa живoт“ нa, посочват от ръководството на топлоцентралата . C нoвия инĸyбaтop Іѕоlеttе С2000 лeĸapитe щe мoгaт eднoвpeмeннo дa peгyлиpaт тeмпepaтypaтa, ĸиcлopoдa и влaжнocттa, зa дa ocигypят нeoбxoдимaтa cпeциaлнa cpeдa зa paзвитиe нa нeдoнoceнoтo нoвopoдeнo, зa ĸoeтo ce гpижaт. Дecтилaтopът пък ocигypявa вoдa c oпpeдeлeни пoĸaзaтeли, ĸoятo ce изпoлзвa зa cпeциaлизиpaнaтa aпapaтypa в oтдeлeниeтo. „Блaгoдapим зa пoдaдeнaтa pъĸa! Зa нac вcяĸa пoмoщ e бeзцeннa, зaщoтo ниe ce бopим eжeднeвнo зa чoвeшĸи живoт, a в тaзи бopбa нaличиeтo нa пoдxoдящa aпapaтypa e жизнeнo нeoбxoдимa“,каза нaчaлниĸът нa ĸлиниĸaтa дoц. Myмджиeв. „Зa нac e ocoбeнo вaжнo дa пoдĸpeпямe пoдoбни пpoeĸти и c yдoвoлcтвиe щe пpoдължим дa гo пpaвим и зaнaпpeд, зaщoтo дeцaтa ca нaшeтo бъдeщe и нямa нищo пo-знaчимo oт тяxнoтo здpaвe“, заяви Aлecaндpo Mopeтo, диpeĸтop нa TEЦ „KoнтypГлoбaл Mapицa Изтoĸ 3“. Той пpeдaдe дapeниeтo и пoжeлa нa eĸипa нa ĸлиниĸaтa дa пpoдължи вce тaĸa вceoтдaйнo дa ce гpижи зa cвoитe мaлĸи пaциeнти. \r\nKлиниĸaтa пo нeoнaтoлoгия на университетската многопрофилна болница “Πpoф. Cт. Kиpĸoвич” в Cтapa Зaгopa, e eднa oт oceмтe с тpeтo нивo на медициски стандарт y нac и имa yтвъpдeнo мяcтo ĸaтo ocнoвeн лeчeбeн и ĸoнcyлтaтивeн цeнтъp пo нeoнaтoлoгия зa Югoизтoчнa Бългapия.  \r\nФото - ТЕЦ \"КонтурГлобул Марица-изток-3\" \r\n ", "date": "2019.01.07", "title": "US-компания дари  мeдицинcĸa aпapaтypa  за Деня на poдилнaтa пoмoщ"}
{"url": "https://www.standartnews.com/sport/a1-puska-chetvrti-sobstven-sporten-kanal-na-21-yanuari-381909.html", "text": "На 21 януари A1 ще даде началото на своя четвърти собствен спортен канал. MAX Sport 4 ще е домът на най-интересните мачове от испанската Ла Лига, както и на нови спортни придобивки на А1, съобщават от мобилния оператор. Специално за феновете на испанския футбол А1 ще обогати предаванията на Ла Лига със студиа с експертни анализи и коментари преди и след най-интересните двубои. Сред новото съдържание в канала най-сериозно впечатление правят мачовете от двете най-престижни надпревари в Южна Америка – Копа Либертадорес и Копа Судамерикана. Стартът на битките в двата турнира е съответно в края на януари за Копа Либертадорес и в началото на февруари за Копа Судамерикана. Освен тях, по MAX Sport 4 феновете ще могат да проследят и развръзките в турнирите за Купата на Франция и Турция. MAX Sport 4 ще е част от телевизионния пакет MAX Sport Plus, който до момента включва MAX Sport 1, MAX Sport 2, MAX Sport 3 и EDGEsport. До края на януари новият канал ще бъде включен в пакета безплатно, а от 1 февруари цената на MAX Sport Plus ще стане 4,99 лева на месец с 2-годишен абонамент. Той може да се заяви в магазините на А1, на *88 и 088 123, през приложението Моят А1 и на a1.bg. MAX Sport 4 е поредната крачка от разрастването на каналите MAX Sport. От този сезон те излъчват футболните двубои от УЕФА Шампионска лига, италианската Серия А и испанската Ла Лига. Спортните канали на А1 излъчват над 10 000 часа съдържание на живо годишно. В програмата им попадат едни от най-гледаните спортни събития в света: тенис турнирите от сериите ATP Masters 1000, ATP 500 и ATP 250, волейболната Лига на нациите, най-големият шампионат за смесени бойни изкуства в света UFC, баскетболните Евролига и Еврокупа, лекоатлетическата Диaмантена лига, Световният шампионат по мотоциклетизъм, стартовете от NASCAR, най-интересните срещи от NHL и още много други спортове, придружени от експертни анализи и коментари.", "date": "2019.01.07", "title": "A1 пуска четвърти собствен спортен канал на 21 януари"}
{"url": "https://www.standartnews.com/biznes/12-ot-firmite-u-nas-sa-ss-zabaveni-plashchaniya-381897.html", "text": "Дванадесет на сто от фирмите у нас се оплакват от забавени плащания. Това показва статистика на Евростат за 2017 г., цитирана от в. „Труд“. Този показател поставя страната ни в средата на класацията, като най-много фирми имат същите затруднения в Италия (20%), докато в Румъния процентът на забавени плащания е само 4%. Една четвърт или 25% от мениджърите, които са стартирали фирми у нас, не изпитват затруднения. За разлика от нас 41% от фирмите във Великобритания не изпитват затруднения, а в съседката ни Румъния процентът достига 28%. В другия полюс се нареждат Италия, където всяка десета фирма е добре, за сметка на другите девет; и Гърция, където делът на фирмите без затруднения е 8%. Останалите български предприемачи се оплакват най-много от периоди, в които нямат достатъчно работа и клиенти (21%), административна тежест (9%). По-малък дял имат моменти на тежки финансови кризи (5%) или се оплакват от липса на достъп до финансиране (4%). Единствената категория, в която самонаетите българи не се оплакват, е липса от достъп на доходи по време на болест, което показва, че данъчно-осигурителните ни политики нямат липси, за разлика от други европейски държави. Данните показват, че самонаетите хора в Европа за 2017 г. достигат 33 милиона. Най-голям дял от тях (23%) са имали подходяща възможност, за да стартират бизнес. Само 16% продължават семейния бизнес, а други 15% го правят заради практика. Гъвкавото работно време е причина за 11% от европейците да стартират бизнес, а същият дял хора не намират достатъчно добра работа и това е мотив да основат своя фирма.", "date": "2019.01.07", "title": "12% от фирмите у нас са със забавени плащания"}
{"url": "https://www.standartnews.com/biznes/na-ivanovden-moneta-za-plovdiv-2019-381898.html", "text": "Българска народна банка (БНБ) представи сребърната възпоменателна монета за Пловдив - Европейска столица на културата. От днес - Ивановден, тя вече е в обращение. Цената й е 78 лева, а номиналната стойност - 10 лева. На лицето на монетата е изобразена емблемата на БНБ с годината „1879“ върху лентата. На гърба на монетата е изобразен Античният театър в Пловдив и надписи: „Пловдив“ и „Европейска столица на културата“. Автори на художествения проект са Пламен Чернев и Преслав Чернев. До 9 януари 2019 г. включително всеки клиент (физическо или юридическо лице) ще може да закупи от Българската народна банка до 2 броя монети, след което възпоменателната монета „Пловдив – Европейска столица на културата“ ще се продава без ограничения. Монетата ще се продава в Българската народна банка – на две каси на пл. „Княз Александър I“ № 1 и на четири каси в Касов център на БНБ на ул. „Михаил Тенев“ № 10, както и в офиси и клонове на Банка ДСК ЕАД, Първа инвестиционна банка АД, Райфайзенбанк (България) EАД и Тексим Банк АД.", "date": "2019.01.07", "title": "На Ивановден - монета за Пловдив 2019"}
{"url": "https://www.standartnews.com/biznes/nad-162-khil-polzvat-sms-uslugi-na-chez-elektro-381908.html", "text": "Над 162 600 клиенти имат активна регистрация за безплатните sms услуги, предоставяни от „ЧЕЗ Електро България“ АД – известие преди прекъсване на електрозахранването и проверка на сметката. През изминалата 2018 година Дружеството изпрати близо 282 000 кратки съобщения, от които около 4% са за проверка на сметка, а с останалите 96% Дружеството е напомнило на клиентите, че са пропуснали срока за плащане на сметката си. През периода януари – декември 2018 г. регистрациите за sms услуги достигнаха 21 651. Всеки месец между 20 000 и 29 000 регистрирани потребители получават напомняне, че са просрочили плащането на сметката си. Над 900 клиенти предпочитат ежемесечно да проверяват текущите си задължения за електроенергия чрез sms. Проверката се извършва с кратко съобщение с текст „smetka“ на 170077, без увеличение на цената, според конкретния тарифния план на клиента. Всички разходи по изпращане на информативните sms-и се поемат от „ЧЕЗ Електро България“ АД. Използването на тези услуги би могло да спести средства и неудобства на клиентите по време на отпуски, особено в периода на празници, когато несъзнателно може да се пропусне срокът за плащане на месечната сметка за електроенергия. Sms услугите са достъпни за клиентите на мобилните оператори А1, Теленор и Виваком. Те могат да бъдат заявени онлайн на www.cez.bg; с изпращане на кратко съобщение на 170077 с текст 12-те цифри на клиентския номер; в центровете за клиенти на „ЧЕЗ Електро България“ АД и в офисите на „Изипей“. Регистрацията за sms услугите на Дружеството е безплатна. При регистрация чрез sms на 170077 клиентът заплаща еднократно изходящото съобщение според тарифния си план, без увеличение на цената. Получаването на електронни известия - преди прекъсване на захранването поради неплатено задължение и за проверка на сметката, е напълно безплатно за клиентите на „ЧЕЗ Електро България“ АД. Услугите се активират в рамките на 24 часа след извършване на регистрацията. При смяна на мобилния оператор, във връзка с техническото осигуряване на услугата, е необходимо клиентът своевременно да уведоми за това Дружеството на телефон 0700 10 010, на info@cezelectro.bg или в Център за клиенти на „ЧЕЗ Електро България“ АД.", "date": "2019.01.07", "title": "Над 162 хил. ползват sms услуги на ЧЕЗ електро"}
{"url": "https://www.standartnews.com/biznes/20-poveche-tok-polzvan-na-6-yanuari-otchitat-ot-chez-381900.html", "text": "С близо 20% увеличение на средната консумация на ток през почивния ден 6 януари отчете ЧЕЗ Разпределение България в сравнение със същия ден на 2018 г., когато също е бил неработен ден. Данните на дружеството показват, че през миналата година средната консумация в Западна България е била 1525 мегавата, докато през вчерашния ден средните стойности са показвали 1818 мегавата. С 27 процента е увеличението на натоварванията на мрежата вчера в сравнение с почивния 1 януари тази година. Тогава средните стойности са били 1438 мегавата. В първия ден на новата година консумацията на електроенергия е довела до 5 на сто по-високо натоварване на мрежата в сравнение с първия ден на изминалата 2018 г., когато средните стойности са показвали 1370 мегавата, посочиха от ЧЕЗ Разпределение. За първите шест дни на новата година консумацията на ток се е увеличила с 9,30 на сто в сравнение със същия период на 2018 г. Денят рекордьор с най-високи натоварвания на мрежата от началото на годината е 4 януари. Данните в този ден са показвали, че консумацията на ток тогава е била 1840 мегавата. Това се обяснява и с падането на температурите, уточниха от електроразпределителното дружество.", "date": "2019.01.07", "title": "20% повече ток ползван на 6 януари отчитат от ЧЕЗ"}
{"url": "https://www.standartnews.com/kultura/myuziklt-da-peesh-pod-dzhda-gostuva-v-bansko-381916.html", "text": "За пета поредна година Банско е домакин на зимните спектакли на Държавна опера Варна, под патронажа на кмета Георги Икономов. На 11 и 12 януари 2019 г., от 18.00 в Читалище „Н. Вапцаров“ – Банско, ще гостува мюзикълът „Да пееш под дъжда“. Спектакълът по едноименният холивудсски филм, е премиерен за България, а в него звездно участие имат Орлин Горанов и Мариан Бачев. Под режисурата на Борис Панкин, „Да пееш под дъжда“ оживява на българска сцена по мотиви от вечния филм на Метро Голдуин Майер. Представлението на Държавна опера Варна, под диригентството на Страцимир Павлов, е едно романтично и носталгично дежа вю за ерата на нямото кино и разбира се, за любовта. В главните роли на филмовата звезда Дон Локууд и неговия приятел Козмо Браун, който първо заплита, а после разплита сюжетната интрига, блестят Орлин Горанов и Мариан Бачев. Изключително артистични са претендентките за сърцето на Дон Локууд – Сребрина Соколова и Лилия Илиева, в ролите съответно на филмовата му партньорка, капризната Лина Ламонт и талантливата драматична актриса Кати Селдън, която в крайна сметка не само измества Лина от екрана, но спечелва и любовта на филмовия красавец.  Оперните, драматични и балетни артисти пеят, танцуват и присъстват толкова органично от началото до края на спектакъла, че е трудно да познаеш кой артист от кое сценично изкуство идва. Автори на хореографията са Боряна Сечанова и Мариана Крънчева, сценографията е дело на Иван Токаджиев, костюмите са на Анна-Мария Токаджиева, а за мултимедията се грижи „Бюро за пространствени решения“. ОЧАКВАЙТЕ Държавна опера Варна в Банско и през март с нейните най-нови балетни спектакли „Пепеляшка“ на 21 март, 18:00 и „Лебедово езеро“ на 22 март, 18:00, НЧ „Н. Вапцаров“. Резервации и продажба на билети: Посетителски информационен център , тел.: 0749 88580 / 0888 251095 НЧ “Н. Вапцаров“ – гр. Банско, тел.: 0882521052, 0885402424 (от 9 януари, на касата на читалището) онлайн: www.eventim.bg", "date": "2019.01.07", "title": "Мюзикълът „Да пееш под дъжда” гостува в Банско"}
{"url": "https://www.standartnews.com/biznes/nap-onlayn-magazini-se-deklarirat-do-29-mart-381901.html", "text": "Търговците, които използват собствени, наети електронни магазини или публично достъпни онлайн платформи за продажби са длъжни да подадат информация за това пред Националната агенция за приходите до 29 март 2019 година, съобщава НАП на страницата си в интернет. Изискването е валидно за лицата, които и в момента осъществяват е-търговия, а търговците, които занапред ще използват електронен магазин, трябва да изпратят данни за него преди да започнат дейността си. Подаването на информация става само по електронен път на портала на НАП, като е необходим електронен подпис. Изискването важи за физически и юридически лица, които извършват продажби по интернет по занятие, т.е. не засяга гражданите, които инцидентно са продали свои лични вещи, допълват от приходната агенция. Електронната услуга работи от 28 декември 2018 г. като до момента вече са декларирани десет електронни магазина.", "date": "2019.01.07", "title": "НАП: Онлайн магазини се декларират до 29 март"}
{"url": "https://www.standartnews.com/svyat/evrokomisiyata-pregovorite-po-brekzit-priklyuchikha-381914.html", "text": "Преговорите по споразумението за оттеглянето на Великобритания от ЕС приключиха. Сега преговори не се водят, преговарящите от двете страни не участват в съвместни заседания. Това заяви днес говорител на Европейската комисия в отговор на въпроси. Очакваме и следим одобрението на споразумението от британската страна. Постигнатото споразумение е най-доброто и единствено възможното, това бе потвърдено през декември от Европейския съвет. Споразумението няма да бъде предоговаряно. Следим внимателно процеса по ратификацията във Великобритания, добави говорителят. Той изрази готовност преговорите по бъдещите отношения ЕС - Лондон да започнат веднага след подписването на споразумението за оттегляне. Продължаваме и работата по готовността ни за извънредни обстоятелства (за напускане без споразумение), посочи говорителят. По неговите думи телефонният разговор в петък между британския премиер Тереза Мей и председателя на ЕК Жан-Клод Юнкер е бил \"приятелски\". Двамата са решили тази седмица да се чуят отново.", "date": "2019.01.07", "title": "Еврокомисията: Преговорите по Брекзит приключиха"}
{"url": "https://www.standartnews.com/svyat/putin-posreshchna-rozhdestvo-v-khrama-kdeto-e-krsten-381866.html", "text": "Руският президент Владимир Путин посрещна Рождество в храма, в който майка му тайно го е кръстила като дете. Той дойде в Спасо-Преображенския събор в Санкт-Петербург преди полунощ и участва в тържествената литургия. Държавният глава се нареди до обикновените миряни, но бързо беше заобиколен от симпатични девойки, докато тълпата фотографи и оператори го снимаха как се кръсти и пали свещи. По традиция Путин не посреща в Москва Рождество, което в Русия се празнува на 7 януари, а избира църква в страната. За последно президентът беше в родния си Санкт-Петербург миналата година, но в друг храм.  \"За мен Спасо-Преображенския събор е особено важно и свято място. Тук съм кръстен само месец и половина след раждането ми\", разказа Путин при последното си посещение в събора преди 7 години. Баща му Владимир, който е инвалид от войната и убеден комунист, е категорично против синът му да бъде кръстен. Майката на бъдещия президент Мария обаче била вярваща и успяла да отиде с бебето в храма. Самият Путин, макар и бивш шеф на КГБ, демонстрира подчертана набожност и редовно присъства на службите за големите християнски празници, а руският патриарх Кирил е сред най-близките му приятели. ", "date": "2019.01.07", "title": "Путин посрещна Рождество в храма, където е кръстен"}
{"url": "https://www.standartnews.com/kultura/manowar-se-zavrshchat-v-sofiya-381902.html", "text": "Manowar потвърдиха ексклузивна дата за София от лятната им обиколка Final battle world tour 2019.  Съвсем новата мултимедийна продукция ще бъде споделена с всички, в чиито вени тече истински метъл.  Дългоочакваното завръщане след почти 10 години ще се случи на 16 юни в „Арена Армеец“. „Обещахме и сега ще изпълним обещанието си! Страстта и силата на българските фенове са легендарни. Светът  го знае и ще се убеди в това още веднъж”, казва Джо Ди Майо. Final battle world tour  стартира на 25 февруари от Тел Авив със сетлист с най-любимите парчета. Следва Русия – от Новосибирск и Владивосток до Москва и Санкт Петербург, Украйна, Беларус, Чехия, Германия, Скандинавия, Гърция, Франция... Наскоро от групата  обявиха, че E.V. Martel е китаристът, с когото ще поемат на път.  Влиянието на Manowar в рок индустрията е неоспоримо. През шеметната си кариера оставят отпечатък върху хеви метъл жанра с невероятно майсторство и характерно творчество. С безкрайно убеждение и упорство и с безпогрешна смелост да прави нещата по свой начин, бандата се справя дори и с невъзможно изглеждащите предизвикателства. Във времето на шоута, откриващи „таланти“ и тромави еднодневни хитове, групарите предоставят на феновете точно това, заради което ги обичат: величествената и силна музика на техния живот; песни, посветени на  смелостта на личността и духа на обществото. Музикантите имат множество златни и платинени награди, над 35 турнета като водеща група. Неслучайно фенове от над 40 страни пътуват до Германия, за да ги гледат на Magic Circle Festival.  Manowar издават “Thunder In The Sky” през 2009-а и като трибют към най-преданите си фенове  записват за пръв път в метъл историята забележителната балада “Father” на 18 различни езика. С  “Kings Of Metal Silver Edition” даряват на последователите си съвсем нов запис, пълен с изненади и бонуси – като продължение на бестселъра и носител на награди албум “Kings Of Metal”.", "date": "2019.01.07", "title": "Manowar се завръщат в София"}
{"url": "https://www.standartnews.com/kultura/zelenata-kniga-triumfira-na-zlaten-globus-381887.html", "text": "Големият победител на „Златните глобуси“, които бяха раздадени за 76-и път в Ел Ей, стана „Зелената книга“ . Екипът прибра три статуетки – за най-добра комедия или мюзикъл, най-добър сценарий за Брайън Къри, Питър Фарели и Вик Валелонга, за най-добър актьор в подържаща роля за Махершала Али. Припомняме, че в чудесната лента блести и българинът Димитър Маринов. С два Глобуса си тръгнаха създателите на „Бохемска рапсодия“ – за най-добра драма и Рами Малек като актьор номер едно. След тях се нареди мексиканският „Рома“ с две статуетки – за най-добър режисьор, Алфонсо Куарон, и за най-добър чуждоезичен филм. Глен Клоуз най-сетне получи „Златен глобус“, който й се полага от десетилетия. Великата актриса бе призната за превъплъщението си в драмата „Съпругата“. Крисчън Бейл се разписа сред актьорите в „Най-добра комедия или мюзикъл“ като Дик Чейни във „Вице“. Сред  дамите в същата категория победи Оливия Колман във „Фаворитката“. Реджина Кинг прегърна заветната награда за подържащата си роля в „Ако улица Бийл можеше да говори“. Брадли Купър и Лейди Гага се поздравиха с един единствен Глобус – за най-добра оригинална песен за „Shallow“, въпреки че феновете очакваха тотален триумф за „Роди се звезда“ на церемонията. Сандра О /“Спешно отделение“/ стана най-добрата телевизионна актриса в драма за участието си в „Убивайки Ийв“. При господата триумфира младият и красив Ричард Мадън / „Игра на тронове“/ с ролята си в „Бодигард“. Майкъл Дъглас надделя в категорията за най-добър актьор в комедия или мюзикъл за „Методът „Комински“.  Патриша Аркет грабна статуетката в категорията за най-добра актриса в минисериал, а страхотната Патриша Кларксън спечели като най-добър подържащ персонаж. При мъжете номер едно стана Бен Уишоу.  На Джеф Бриджис бе връчен наградата „Сесил Б. Демил“  за цялостния му принос към развлекателната индустрия. Ветеранката Карол Бърнет получи приз за 70-годишната си телевизионна кариера.", "date": "2019.01.07", "title": "„Зелената книга“ триумфира на „Златен глобус“"}
{"url": "https://www.standartnews.com/svyat/korab-potna-v-cherno-more-381888.html", "text": "Товарен кораб с 13-членен екипаж потъна в Черно море. Трагедията се разигра край турския бряг, на 130 километра навътре в морето от град Самсун. В момента морето е изключително бурно. Сигналът за помощ от кораба е подаден тази сутрин в 8,10 ч., съобщи Канал 3. В момента продължава да тече мащабна спасителна операция с участието на 4 хеликоптера, 1 самолет и 5 различни плавателни съда. Седем души вече са спасени. Извадени са телата на други двама. Продължава издирването на останалите. Корабът Волга – Балт 214 е плавал под панамски флаг. Седем души от екипажа са украинци, двама са руснаци и други двама са азербайджанци, съобщава \"Милиет\". Спасените са в добро състояние. От снимките, разпространени от турските медии стана ясно, че една от тях е жена", "date": "2019.01.07", "title": "Кораб потъна в Черно море"}
{"url": "https://www.standartnews.com/biznes/khristo-ivanov-e-noviyat-shef-na-ptnicheskite-prevozi-v-bdzh-381892.html", "text": "Христо Иванов е новият управител на „БДЖ - Пътнически превози”.  Това реши Съветът на директорите на „Холдинг БДЖ“. Иванов заема мястото на досегашния шеф на дружеството Пламен Пешаров. \r\n  \r\nИнж. Иванов е дългогодишен специалист в областта на железопътния транспорт, като професионалната му кариера е изцяло свързана с железницата. Започва през 1984 г. като технолог на гара Стамболийски. От 1998 г. е заемал последователно ръководните позиции директор на „Поделение за пътнически превози” Пловдив и началник на „Поделение за превозна дейност” Пловдив. Ръководил е дирекция „Пътнически превози”, „Поделение за пътнически превози” София и е бил директор „Експлоатация”, както и директор „Маркетинг и продажби” в „БДЖ - Пътнически превози” ЕООД. От 2016 г. заема длъжността „Ръководител превози” в частен железопътен превозвач. Завършил е Техническия университет в София, специалност „Експлоатация на железопътния транспорт”. Има и магистърска степен по финанси във Великотърновския университет „Св.Св. Кирил и Методий”.  ", "date": "2019.01.07", "title": "Христо Иванов е новият шеф на пътническите превози в БДЖ"}
{"url": "https://www.standartnews.com/biznes/pak-rokadi-v-bdzh-381896.html", "text": "Рокадите в БДЖ продължават.  Шефът на „Пътнически превози“ Пламен Пешаров ще бъде сменен от Христо Иванов. Той вече е заемал този пост по време на служебното правителство на проф. Огнян Герджиков, но след назначаването на Ивайло Московски за трети път като транспортен министър, бе освободен.  Христо Иванов е дългогодишен специалист в областта на железопътния транспорт като професионалната му кариера е изцяло свързана с железницата. Началото на кариерата си започва през 1984 г. като технолог на гара Стамболийски, след което е бил и диспечер в ЖПУ Пловдив.  От 1989 г. до 1998 г. е заемал длъжностите главен специалист „Пътнически превози”, заместник началник в отдел „Пътнически превози” и заместник началник ЖПУ по „Експлоатация” в Пловдив. От 1998 г. насам е изпълнявал последователно ръководните позиции директор на „Поделение за пътнически превози” Пловдив и началник на „Поделение за превозна дейност” Пловдив.  Ръководил е дирекция „Пътнически превози”, „Поделение за пътнически превози” София и е бил директор „Експлоатация”, както и директор „Маркетинг и продажби” в „БДЖ - Пътнически превози” ЕООД. От 2016 г. е заемал длъжността „Ръководител превози” в частен железопътен превозвач. През 2008 г. Христо Иванов бе уволнен от поста директор на поделение \"Пътнически превози\" от тогавашния министър на транспорта Петър Мутафчиев, по времето на тройната коалиция. Проблемът е специализиран доклад на БДЖ, в който обаче са констатирани пропуски и нередности. Рокадите в железниците започнаха, след като в средата на декември 2018 г. на поста изпълнителен директор на „Холдинг-БДЖ“ бе избран Никола Василев на мястото на Владимир Владимиров. Другите двама в Съвета на директорите са Григори Григоров и Светломир Николов, които смениха Велик Занчев (все още зам.-министър на транспорта) и Филип Алексиев. Задачата на новите членове на Борда, според транспортния министър Росен Желязков, е да измислят „икономически изгодни варианти в полза на дружеството и да повишат доверието и качеството на услугата“.", "date": "2019.01.07", "title": "Пак рокади в БДЖ"}
{"url": "https://www.standartnews.com/svyat/bdenie-v-polsha-v-pamet-na-momichetata-zaginali-v-eskeyp-ruum-381873.html", "text": "В Полша се състоя бдение в памет на загиналите при тежък инцидент с пет тийнейджърки. Те празнували рожден ден в модерна игра, наречена \"ескейп руум\". Докато били затворени в апартамента, от който трябва да се излезе след решаване на загадки, избухнал пожар и момичетата се задушили. Трагичният инцидент предизвика голям дебат за сигурността на този тип забавления. Бяха проведени инспекции на всичките близо 180 регистрирани обекта в страната. Повече от половината не отговаряли на изискванията за безопасност.", "date": "2019.01.07", "title": "Бдение в Полша в памет на момичетата, загинали в „ескейп руум”"}
{"url": "https://www.standartnews.com/svyat/voenen-prevrat-v-afrika-381886.html", "text": "Действията на военните са \"за възстановяване на демокрацията\". Те поеха контрола над националната радиостанция в ранните часове на понеделник и оттам зам.-командирът на националната гвардия прочете кратко изявление, в което обявиха, че са взели властта и свикват Национален съвет за възстановяване. Танкове и други бойни машини могат да се видят по улиците на столицата Либревил, чули са се и изстрели. Централният булевард на града е затворен. От 2009 г. Габон се управлява от президента Али Бонго. Той е син на Омар Бонго, управлявал авторитарно страната от 1967-а до смъртта си през 2009-а. В продължение на два месеца от октомври до края на годината Али Бонго не се бе появявал на обществени места, като се твърдеше, че е хоспитализиран, след като е получил инсулт. Бонго се опита да сложи край на слуховете за неговото здраве с послание за Нова година, в което каза, че се чувства добре. Военните обаче обявиха, че са били разочаровани от посланието, наричайки го \"жалка гледка\" и \"безмилостен опит за вкопчване във властта\".", "date": "2019.01.07", "title": "Военен преврат в Африка"}
{"url": "https://www.standartnews.com/svyat/glasuvat-brekzit-na-15-yanuari-381891.html", "text": "Гласуването на Брекзит ще е на 15 януари в Камарата на общините в британския парламент. Това съобщи телевизия \"Скай нюз\", като се позова на свои източници. Вчера премиерът Тереза Мей съобщи, че гласуването ще е на 14 или 15 януари след приключването на парламентарните дебати, които започват тази седмица.  Мей обеща, че през следващите няколко дни правителството ще предприеме редица нови мерки в три сфери: по отношение на ситуацията със Северна Ирландия, по въпроса за усилване на ролята на британския парламент по време на следващия етап от преговорите с Брюксел и в разрешаването на въпроса за получаване на допълнителни гаранции от ЕС за решаване на проблемите, които в най-голяма степен вълнуват британските депутати. Най-главният от тези проблеми е неограниченото от реални времеви рамки на така нареченият „бекстоп“ – режим, при който Северна Ирландия остава в състава на Митническия съюз на ЕС и общия европейски пазар с цел осигуряване на прозрачност на границата между Ълстър и оставащата в ЕС Ирландия. На 25 ноември 2018 г. ЕС и Великобритания съгласуваха условията за Брекзит след преговори, продължили година и половина. Тереза Мей изпитва сериозен вътрешнополитически натиск, защото депутатите поискаха от нея отново да съгласува условията за „бекстоп“ на Северна Ирландия след Брекзит. В тази ситуация британският премиер взе решение да премести гласуването за Брекзит от 11 декември за третата седмица на януари тази година.", "date": "2019.01.07", "title": "Гласуват Брекзит на 15 януари"}
