{"url": "http://standartnews.com/sport/kralev_se_zakani_na_huliganite-371923.html", "text": "Заразата на футболното хулиганство вече тръгва и по другите спортове и е изключително важно да бъде пресечена. Така министърът на младежта и спорта Красен Кралев коментира инцидента, заради който беше прекратен вчерашният мач от финалната серия на мъжкото ни баскетболно първенство между \"Левски Лукойл\" и \"Балкан\" (Ботевград). Това съобщиха от пресцентъра на министерството. „Заразата плъзва навсякъде. Вече не говорим за футболно хулиганство, а за спортно хулиганство. Хората, които направиха така, че стадионите да са полупразни, а родителите да не водят децата си на мачове, са едни и същи и са добре известни на полицията. Лошото е, че започват да посягат и на другите спортове. Много е важно да изработим добър закон за спортното хулиганство, защото това не може да продължава повече така. Вчера посегнаха на баскетбола, утре ще посегнат на волейбола, на други спортове. Не може любовта към клуба да бъде изродена по този начин в агресия\", каза Кралев. Министърът беше категоричен, че всички ангажирани с казуса страни и институции трябва да поемат своята отговорност за решаване на проблема. „Трябва абсолютно всеки да си знае отговорността. МВР не бива да бяга от своята отговорност, защото охраната на спортните събития няма как да е ефективна само със стюарди. Това е видно. ММС и Общините трябва да съдействаме за оборудване на спортните съоръжения. Клубовете трябва да работят с фенклубовете и със стюардите. Медиите имат отговорност да възпитават нетърпимост към подобни събития. Цялото общество трябва да реагира. Иначе сме обречени. Спорт без публика, без фенове – не може. Ще бъдат нанесени много тежки щети. Затова трябва самите клубове и фенклубове да се отърсят от този тип поведение, което няма да доведе до нищо добро за никой от участниците в спорния процес\", каза Кралев. Министърът отново подчерта, че трябва да се засили индивидуалната отговорност и нарушителите да не бъдат допускани до спортни събития. „Миналата седмица имаше сериозен проблем и на гала вечер на бойни спортове в Пловдив. Същите хора, които тровят футбола от години, вече посягат и на другите спортове. Аз съм категоричен и ще настоявам мерките да бъдат жестоки. Защото тези 8 души, които ги хванаха тогава, получиха пробация като присъди. Това не е сериозно. Същите тези утре ще бъдат на стадионите, в залите, ще хвърлят бомбички, ще замерят съдиите и състезателите\", допълни министърът. Той обаче е на мнение, че недопускането на гостуващи агитки по време на мачовете не би било правилно. „Това ще осакати спорта. Всеки има право да гледа любимия си отбор. Въпросът е тези индивиди, които нарушават спокойствието на останалите и застрашават сигурността в залата или на стадиона, да не бъдат допускани. Мисля, че съвместните заседания, които проведохме с МВР и с ресорните комисии в парламента зададоха правилната посока\", допълни министърът. Красен Кралев даде като добър пример за подкрепа на любимия отбор финала за Купата на България между „Левски\" и „Славия\". „При 30 000 фенове на „Левски\" нямаше нито един инцидент, въпреки негативния развой на мача. Само пълна подкрепа от първата до последната секунда. Само знамена и хореография без бомби, факли и димки. Атмосферата беше невероятна, като на всеки един стадион от Западна Европа. Така трябва да бъде на всяко едно спортно състезание, не само на футболните мачове. Трябва да опазим сигурността на българските граждани, сигурността на децата ни. Защото утре този проблем ще се пренесе и на юношеските мачове. Най-важно е майките да се чувстват спокойни да водят децата си на спортни състезания. Как да се запалят те по спорта, как да се докоснат до изкуството на най-добрите ни спортисти, ако се чувстват несигурни?\", завърши министър Кралев.", "date": "2018.05.24", "title": "Кралев се закани на хулиганите"}
{"url": "http://standartnews.com/lyubopitno/ucheni_razkriha_zashto_ptitsite_nyamat_zabi-371904.html", "text": "Защо птиците, които произхождат от динозаврите, са загубили зъбите си по време на еволюцията? За да може пиленцата да се излюпят по-бързо от яйцата и да имат по-големи шансове да оцелеят, сочат резултатите от изследване, цитирани от Франс прес. Съвременните птици имат човка без зъби, каквато са притежавали някои динозаври през мезозоя (251 милиона години пр. Христа - 65 милиона години пр. Христа). Бяха предложени редица хипотези, за да се обясни появата на човка без зъби у птиците. Някои учени са на мнение, че изчезването на зъбите позволило да се намали теглото на главата и да се улесни полетът. \"Това обаче не обяснява защо някои месоядни динозаври през мезозоя, които не можели да летят, нямали зъби, а човка\", заявиха учени от университета в Бон, Германия. Най-често приеманата теза за изчезването на зъбите е свързана с промени в хранителния режим у птиците. Това улеснило оцеляването им при масовото измиране на видове преди 65 милиона години, предизвикано от падане на астероид, който променил климата на планетата. Учените от университета в Бон предложиха нова хипотеза, свързана със стратегията за репродукция на динозаври птици и продължителността на инкубационния период на яйцата. Новата хипотеза е базирана върху неотдавнашно изследване на американски палеонтолози, които констатираха бавния инкубационен период на динозавърски яйца. Той продължавал няколко месеца, като този при примитивните влечуги, докато продължителността му при съвременните птици е значително по-кратка, от десетина дни до няколко седмици. Причината за това е в зъбите - при динозаврите поникаването им отнемало около 60 процента от времето, свързано с инкубационния период. \"Ембрионът трябвало да изчака в яйцето да приключи поникването на зъбите\", поясниха учените. Яйцата са предпочитана от хищниците плячка. Съкратеният инкубационен период, позволяващ по-бързо излюпване на пиленцата, осигурил важно еволюционно предимство.", "date": "2018.05.24", "title": "Учени разкриха защо птиците нямат зъби"}
{"url": "http://standartnews.com/mneniya/trudniyat_izbor_da_badesh_uchitel-371933.html", "text": "Едно време имах шанса да стана българска учителка. Получих правоспособност за преподавател по български език по времето, когато тийновете вече си правеха майтап с даскалите и ги подлагаха на нетрадиционни шегички - тоест леко се гъбаркаха с тях. След като в мое присъствие съученици заключиха седмокласник в шкаф и след това ми обясниха, че в класната им стая има полтъргайст, реших да се откажа от професията. Грабнах си дипломата по българска филология и заминах да работя в една сродна професия. Вчера пожелавахме \"Честит празник\" на хората, избрали да останат учители и продължаващи да поддържат буден един дух, който отдавна вече изчезва. И най-вече на приятелите ми - хората от университета, с които заедно избродвахме лунния пейзаж на думите и се чудехме от коя негова страна ще се събудим. На Цвети, на Нели, на Слави, на Боги, които всеки ден събуждат по едно дете за познанието, а аз не съумявам да го направя. Пак през вчерашния ден стана ясно, че според изследване на синдикатите 65 на сто от преподавателите вече са с хронични заболявания - увредени стави, бъбреци, диабет и други болести. Моите приятели, които правеха всичко възможно да превърнат литературата в магия за децата, ще си тръгнат огорчени от една образователна система, която ги е зачеркнала. Не само огорчени, а и вероятно болни /Не им го пожелавам/. Тя вероятно им е дала, надавям се на това, страшно много емоции с младите хора, които са могли да упътят към онова, за което не са могли да упътят самите себе си. Дала им е посоки, в които сигурно и аз не съм могла да полетя. Но не мога да простя на държава, в която качествените учители са свити в ъгъла, удряни през ръцете, нямащи право да създават бъдеще. Отворете им пътя, който им е необходим. Те друго не искат. Ще се справят с така наречените хронични заболявания и ще се върнат в клас, защото вярват, че мястото им е там. Ще намерят най-силните думи, за да изнесат урока си, защото пауър пойнт презентациите от хлапетата са само шеги и закачки. Във вчерашния 24-ти май не ми се искаше да мисля колко от българските учители са с хронични заболявания и карат само по инерция. Дори и моите приятели, които преподават литература, са споделяли, че все повече български учители обучават немарливо, че ученици от елитни училища идват на частни уроци, без за знаят кои са участниците в кръга \"Мисъл\" и накрая разчитат на прословутото изпитно тото. Един от тях написа във \"Фейсбук\" \"Честит празник, дайте Калашника\" и дори не искам да го питам какво е имал предвид. Знам само, че най-трудното в момента е да бъдеш учител. Да събуждаш съзнание, да създаваш нов свят. Да засаждаш бъдеще. Но не и да си отидеш огорчен след неотчетените си години, в които си го правил.", "date": "2018.05.24", "title": "Трудният избор да бъдеш учител"}
{"url": "http://standartnews.com/biznes/obzor_gazprom_nyama_da_ni_tarsi_kompensatsii_za_yuzhen_potok-371930.html", "text": "\"Газпром\" не трябва да търси компенсации от партньорите си в България за прекратяването на работата по проекта \"Южен поток\". Това съобщава \"РИА Новости\" от Брюксел, позовавайки се на информация от Европейската комисия след приключването на над 6-годишното антимонополно разследване срещу руската газова компания. Решението \"Газпром\" да не търси компенсации за \"Южен поток\" е само едно от задълженията, които ЕК налага на руския газов гигант. \"Газпром\" постигна споразумение с Европейската комисия, благодарение на което избягна плащането на огромни глоби заради нарушения на европейското антимонополно законодателство. Така руската компания се задължава да продава природния газ на конкурентни цени на пазарите в страните от Централна и Източна Европа. Всички компании, работещи в Европа, независимо от откъде са те, са длъжни да съблюдават европейските правила за конкуренцията. Това коментира комисарят по въпросите на конкуренцията Маргрете Вестагер. Решението на ЕК премахва създадените от \"Газпром\" препятствия по пътя на газа в Централна и Източна Европа, допълни тя. Освен това нашето решение гарантира бъдещото спазване на правилата от \"Газпром\", като го задължава да предприеме позитивни крачки към подпомагане на по-нататъшната интеграция на газовите пазари в региона, заяви още Маргрете Вестагер. Антимонополното разследване на Европейската комисия срещу \"Газпром\" започна през септември 2011 г., когато нейни представители направиха внезапни инспекции в офисите на дъщерни компании и контрагенти на руския гигант в 10 европейски държави. През 2012 г. Еврокомисията заяви, че \"Газпром\" злоупотребява със статута си на монополист, а през април 2015 г. го обвини, че нарушава конкуренцията в 8 държави, членки на ЕС, на 5 от които продава по-скъп газ - България, Полша, Литва, Латвия и Естония. Ние сме убедени, че приетото от ЕК решение е възможно най-приемливият изход за функционирането на европейския газов пазар в неговата цялост, коментира зам.-председателят на \"Газпром\" Александър Медведев.", "date": "2018.05.24", "title": "ОБЗОР: \"Газпром\" няма да ни търси компенсации за \"Южен поток\""}
{"url": "http://standartnews.com/biznes/tokat_za_bita_skacha_sredno_s_189-371925.html", "text": "Цената на тока за бита да се увеличи средно с 1,89% от 1 юли. Това предлага на Комисията за енергийно и водно регулиране (КЕВР) в свой доклад специализираната експертна работна група, която анализира цените. Най-малък скок на тока се предлага за „ЕВН България Електроснабдяване\" – 1,61 на сто. Малко по-скъпо ще плащат тока от 1 юли потребителите в Западна България, където повишението за абонатите на „ЧЕЗ Електро България\" ще е 1,70%. С 2.60% ще поскъпне еленергията за клиентите на \"ЕНЕРГО-ПРО Продажби\", а най-опарени от поскъпването ще са потребителите на „ЕСП Златни Пясъци\" – скок от 3,53 на сто. Малкото поскъпване на тока от 1 юли, заложено от работната група, се дължи на предложението й за намаляване на цената \"задължение към обществото\" от 37.25 лв. на 36,01 лв. за МВтч без ДДС. За това леко намаление спомага орязването на компонентите, отразяващи разходите на ВЕИ и високоефективното комбинирано производство, съответно до 23,78 лв./МВтч и до 7,00 лв./Мвтчас. Специализираната експертна работна група е определила и 70 лв./МВтч средна прогнозна пазарна цена за базов товар за периода от 1 юли 2018 г. до 30 юни 2019 г. Тя е определена въз основа на анализ на цените на „Българска независима енергийна борса\" (БНЕБ) и на съседните борси. Прогнозните пазарни цени за отделните групи ВЕИ е: 78.98 лв./МВтч за соларните, 67.06 лв./МВтч - за вятърните, 68,98 лв./МВтч - за малките ВЕЦ с мощност до 10 Мвт и 69.87 лв./МВтч - за биомасата. С последните промени в Закона за енергетиката всички ВЕИ централи с мощност над 4 МВт вече ще продават енергията си на БНЕБ по пазарни цени, а разликата между тях и преференциалните цени те ще получават под формата на премии.", "date": "2018.05.24", "title": "Токът за бита скача средно с 1.89%"}
{"url": "http://standartnews.com/biznes/krib_s_deklaratsiya_protiv_promenite_v_zakona_za_hazarta-371928.html", "text": "Конфедерацията на работодателите и индустриалците е против промените в Закона за хазарта. В становище на най-голямата работодателска организация се посочва, че част от измененията са неверни и правно неиздържани. \"Житейски и правно нелогично е да бъде забранявана или строго ограничавана непряката реклама на една дейност, която е позволена и правно регулирана от държавата, и се осъществява и от нея чрез Българския спортен тотализатор. Още повече, когато хазартът носи сериозни приходи на държавата, които са пропорционални на приходите на организаторите на игрите, и при условие че обществения интерес е обезпечен с правни норми и санкционирани от закона етични правила\", пише в становището. Според КРИБ сравнението на нормите, уреждащи рекламата на хазартните игри в държавите-членки на Европейския съюз, показва, че регулацията на рекламата на хазарта в България е една от най-рестриктивните. \"Никъде в държавите-членки няма ограничение на местата за продажба на лотарийни билети. Така е и в големите европейски държави - Великобритания, Франция, Испания, Италия, а също и в страните от бившия източен блок.\" Ето и цялото становище: * * * * * Становище на КРИБ относно ЗИД на Закона за хазарта Г-ЖА МЕНДА СТОЯНОВА ПРЕДСЕДАТЕЛ НА КОМИСИЯТА ПО БЮДЖЕТ И ФИНАНСИ КЪМ НАРОДНОТО СЪБРАНИЕ ОТНОСНО: ЗИД на Закона за хазарта, № 854-01-40, внесен от н.п. Христиан Митев и група народни представители на 11.05.2018 год. УВАЖАЕМА ГОСПОЖО СТОЯНОВА, В допълнение към публично изразената позиция на Конфедерацията на работодателите и индустриалците в България относно внесения на 11.05.2018г. законопроект за изменение и допълнение на Закона за хазарта от народния представител Християн Митев и група народни представители, моля да вземете предвид и следното наше становище: Със законопроекта се въвеждат забрани и ограничения, които представляват изключително неуместна и вредна намеса на държавата в пазарната икономика. С предложените забрани и регулации се нарушава установения в чл. 19, ал.1 и 2 от Конституцията принцип на свободната стопанска инциатива. С промените се увеличава административната тежест върху предприемачите и се ограничава конкуренцията. Със законопроекта се създават предпоставки за ненужно ограничаване на административната тежест, както и за поемане на нови разходи от предприемачите (за лицензиране на обекти) и на държавата (по обслужване на лицензионния процес). Законопроектът, който има за цел ограничаване на хазарта, ще има за ефект съществено намаляване на приходите в държавния бюджет от преки данъци и такси по чл.30, ал.3 от ЗХ (които за 2017г. са 138 315 015,52 лева), и от ДДС върху цената на рекламата и и от корпоративен данък върху печалбата на предприятията, които изработват, публикуват или излъчват реклама. С предвижданите промени в рекламата на хазарта се ограничава съществено правото на гражданите да търсят и получават информация, гарантирано в чл.41, ал.1 от Конституцията, както и на свободата на словото, установен в чл. 39, ал.1 от Конституцията. Със законопроекта се отнема възможността за саморегулация, предвиден понастящем в чл.10, ал.6 ЗХ, което само по себе си е нарушение на принципите на функциониране на гражданското общество. Мотивите към законопроекта съдържат неверни твърдения и противоречиви логически заключения: 1. Невярно е твърдението, че разпространението на лотарийни билети и изплащането на печалби от игри, в нелицензирани обекти, създава риск от измама и паралелно счетоводство. Същото показва непознаване на законодателството, регулиращо хазарта, и бизнес процесите при организирането на хазартните игри. Действащият в момента Закон за хазарта съдържа множество задължения на организаторите на хазартни игри, както и значителни правомощия на Държавната комисия по хазарта във връзка с контрола върху игрите, и в частност отчитането на приходите от тях. Освен закона, множество подзаконови актове създават гаранции срещу злоупотреба с отпечатването и разпространението на лотарийни билети, фишове и талони от хазартни игри. Със сега действащата Наредба за условията и реда за отпечатване и контрол върху ценни книжа ( Приета с ПМС № 289 от 30.11.1994 г., обн., ДВ, бр. 101 от 9.12.1994 г., изм. и доп., бр. 38 от 25.04.1995 г., изм., бр. 73 от 26.06.1998 г., в сила от 26.06.1998 г., бр. 8 от 26.01.2001 г., изм. и доп., бр. 54 от 13.06.2008 г., бр. 22 от 18.03.2011 г., в сила от 18.03.2011 г., бр. 60 от 7.08.2015 г.) е въведен стриктен контрол на Министерството на финансите върху лотарийните билети още преди отпечатването им. Съгласно чл.10 от посочената наредба Министерството на финансите получава изчерпателна информация за общия брой, серията и номиналната стойност на билетите, фишовете, талоните и другите удостоверителни знаци за участие в хазартни игри и издава разрешение за отпечатването им въз основа на нея. Също така Министерството на финансите разрешава получаването на вече отпечатаните билети и други удостоверителни знаци след извършаване на физическа проверка на място (чл.31, ал.2) и след заплащане на такса „Контрол\" съгласно чл.21 от наредбата. А чл.29 задължава Министерството на финансите да уведомява писмено и по електронен път компетентните териториални дирекции на приходната администрация и Държавната комисия по хазарта за получените от организаторите на игрите билети и други удостоверителни знаци. Съгласно чл.34 билети, фишове, талони и други удостоверителни знаци за участие в хазартни игри по смисъла на Закона за хазарта, се унищожават в присъствието на контролните органи. Лицата, продаващи билети, са подчинени на същата строга отчетност съгласно данъчното и счетоводното законодателство като всички останали предприятия. Нещо повече –съгласно чл.39а от Наредба № Н-18 от 13 декември 2006 г. за регистриране и отчитане на продажби в търговските обекти чрез фискални устройства лицата, продаващи билети и други талони за участие в хазартни игри, са длъжни да водят книга (регистър) за дневните продажби. Книгата (регистърът) съдържа вида и броя на продадените билети, талони и други удостоверителни знаци, както и начален и краен номер от съответния вид, по номинали и общ оборот за деня. При така съществуващата регулация и предвидения предварителен, текущ и последващ контрол от страна на Министерството на финансите и Държавната комисия по хазарта е несъстоятелен довода за риск от паралелно счетоводство и измами. С предложените промени в чл.9, ал.2 от Закона за хазарта се цели ограничаване на свободното разпространие на лотарийни билети и други удостоверителни знаци за участие в хазартни игри. Предлага се лицензионния режим да обхване още един, нов, кръг лица, а именно притежателите на търговски обекти, в които се разпространяват билети и талони. По този начин вместо ограничаване на лицензирането и административната тежест, а оттам и намесата на държавата в стопанската дейност, се получава обратното – въвежда се още един лицензионен режим, и то върху дребния бизнес, който е преобладаващо ангажиран в дейността по продажба на билети и талони. Това лицензиране е ненужно. Въвеждането на лицензиране на търговските обекти, продаващи билети и други удостоверителни знаци за участие в хазартни игри предполага дейност по събиране и предоставяне на документи, включително от други администрации, тяхното предоставяне в ДКХ, време за обработка и произнасяне по искането от страна на държавен орган. С други думи, създава се нова, времеемка административна процедура, касаеща множество търговски обекти и засягаща малкия бизнес. Обслужването на толкова много лица и обекти изисква нов, допълнителен административен ресурс – човешки, информационен и материален, което ще бъде нов, немалък разход за държавния бюджет, и предмет на нови процедури по обществени поръчки. Необосновано е и предложението за промяна на чл.9, ал.2 от ЗХ и в частта му, касаеща лицензирането на местта за изплащането на печалби от хазартни игри. При сега действащите норми на Закона за хазарта, печалби над 5000 лева задължително се изплащат по банков път. По отношение на печалбите под 5000 лева организаторите на лото и лотарийни игри са наложили практиката печалби в размер между 100 и 5000 лева да бъдат изплащани в офис на лицензирана платежна институция. Известно е, че платежните институции са подчинени на особен и строг лицензионен режим и държавен надзор. В този смисъл е излишно тези институции да бъдат лицензирани от ДКХ и за изплащане на печалби от хазартни игри. Също така излишно е лицензирането на местата за изплащане на печалби под 100 лева – това са сравнително малки печалби, чиито изплащане на място не съдържа рискове за платеца, получателя и фиска, нито за обществения интерес. Относно печалбите под 100 лева - те се изплащат в обекти, стопанисвани от малкия бизнес, които от своя страна в повечето случаи разполагат с ограничен материален и човешки ресурс. Лицензирането на дейността на тези обекти по изплащане на печелби ще доведе до извършването на необосновани дейности и разходи по събиране на документи, плащане на такси, и изпълнение на административни процедури изисквания, което ще затормози притежателите им и по никакъв начин няма да обезпечи в по-голяма степен обществения интерес и фиска. Въвеждането на лицензионен режим за всички обекти, в които се предлагат продаващи билети, талони, фишове и други удостоверителни знаци за участие в хазартни игри поставя в по-благоприятна позиция обектите, които вече са лицензирани като пунктове за събиране на залози, игрални зали и казина. Само тези, вече лицензирани обекти, в определен период от време ще бъдат в законово съответствие да разпространяват билетите и другите знаци, което ще ги постави в положение близо до господстващото или монополното на пазара. Подлежащите на лицензиране обекти ще бъдат принудени отново да се борят за пазарен дял, като това ще бъде предшествано от извършаване на административни разходи. Обществено неоправдано е да бъде поставен знак за равенство между обекти, предлагащи хазартни игри с голам залог (като казино игри, игрални автомати) и с по-голяма вероятност от пристрастяване и загуби, и такива, в които правените там залози са ограничени до няколоко лева. Всичко това е несправедливо и уврежда конкуренцията, която е защитена от Конституцията и закона. Сравнителноправният анализ на регулацията на хазартната дейност в Европа налага констатацията, че държавите-членки не са въвели ограничения за местата, където могат да се продават лотарийни билети, както и фишове и талони от други хазартни игри. Европейското законодателство също не съдържа норми с ограничения в тази насока. В този смисъл предлаганият законопроект е в разрез с добрите европейски практики и принципите на европейското право. Ограничаването на продажбата на билети само в определени пунктове където се организират хазартни игри, също носи своите рискове. Свободното разпространение на лотарийните билети в множество продажбени точки не концентрира вниманието на потребителите върху хазартните игри – те са една от многото предлагани в съответния търговски обект стоки и услуги. По този начин хазартните игири не се ограничават само до хората, които обичайно участват в тях, или са пристрастени. Докато обособяването на определени места за продажба на лотарийни билети и лотопунктове ще концентрира вниманието върху тях и лицата, които ги посещават няма да имат избор на други стоки и услуги освен на хазартни игри. Такива специални места ще станат обичайно място за посещение на лицата, които имат склонност към участие в хазартни игри, и ще спомага същите да харчат повече пари за залози в това място, веднъж влезли в него. 2. Несъстоятелни и правно неиздържани са мотивите на вносителите за ограничаване на рекламата на хазартните игри. По същество предлаганите промени въвеждат пълна забрана за реклама на хазарта. На първо място, несъстоятелен е доводът, че следва да се уеднакви режима на рекламата на хазарта с рекламата на спиртни напитки, тютюневи изделия и наркотични вещества. Приравняването на хазарта с вредни за човешкия организъм субстанции е безпочвено – няма научнодоказани и безспорни факти, че хазартните игри увреждат човешкото здраве и то по еднакъв или сходен начин като алкохола, цигарите и наркотиците. На следващо място, нелогично е да бъде забранявана рекламата на една разрешена, регулирана, а и извръшвана и от държавата (в лицето на БСТ) дейност като хазарта. При условие, че държавата има интерес от увеличаване на приходите от хазартната дейност с оглед финансирането на спорта и културата, и това е установено в сега действащия Закон за хазарта, буди недоумение стремежа на вносителите в обратна насока. Забраната за хазарта, а оттам и целеният спад в приходите на държавата от хазартната дейност, не дава разршение на въпроса как ще бъде финансирани спорта и културата. Сега действащата регулация на рекламата на хазартните игри е доста рестриктивна. Забранена е пряката реклама. Точка 23 на §1 от ДР на ЗХ доста широко и многопластово ограничава формите и съдържанието на рекламата на хазарта. Следва да се има предвид, че за рекламата на хазартните игри са приложими както ограниченията на Закона за хазарта, така и разпоредбите на Закона за защита на конкуренцията, Закона за защита на потребителите, и Закона за радиото и телевизията, както и Етичните правила за реклама и търговска комуникация, приети от Националния съвет по саморегулация. Нужно ли е да бъде ограничавана рекламата допълнително и какви ползи на обществото и за държавата ще донесе това? Законопроектът и мотивите към него не дават убедителен отговор. Настоящите законови рестрикции в ЗХ спрямо рекламата на хазарта са в синхрон с регулацията на тази дейност в другите страни-членки на Европейския съюз. При сравнение на законодателството, третиращо рекламата на хазарта в отделните страни-членки, се установява, че същата е позволена (с изключение на Латвия), както в държавите с по-голямо население от България и с по-висок стандарт на живот (Франция, Великобритания, Испания, Италия), така и в по-малките държави, които са близки по площ и население с нашата (Унгария, Австрия, Белгия, Холандия, Дания). Предлаганите законови промени са вътрешно противиречиви. Дефинирането и забраната на т.нар „непряка реклама\" има за цел да забрани рекламата на хазарта въобще. С редакцията на чл.10, ал.1 от ЗХ забраняваща пряката и непреката реклама се въвежда правило, което по своята правна същност е забрана за реклама на хазартните игри въбоще. С приемането на нова т.23а от §1 се дефинира какво е непряка реклама, като определението де факто обхаваща почти всички хипотези на публикуване, обявяване и излъчване на информационни, рекламни и търговски съобщения, съществуващи в практиката. Същевременно, с редакцията на чл.10, ал.2 се създава възможност да бъдат обявявани обстоятелства и данни за игрите. Видно е, че с нормата на чл.10, ал. 2 се прави опит да се въведе изключение от забраната. По своята същност и практическа приложимост обаче, нормата на чл.10, ал.2 представлява разрешение за непряка реклама. Липсват ясни критерии, разгриничаващи обявяването на информация по чл.10, ал.2 и непреката реклама по т.23а от §1. Дори самите вносители приравняват обявяването на информацията по чл.10, ал.2 за реклама – видно от мотивите те използват израза „за да не се стигне до пълна забрана на допустимата реклама\". Съотношението между правилото и изключенията от него са неясни и създават безусловна нужда от тълкуване. Такива неясни и объркващи норми са предпоставка за грешна и избирателна административна практика, а оттам и за подхранване на двоен стандарт, административен натиск, а и корупция. Защо е нужно да се въвеждат норми с неясно нормативно съдържание, за които ще се наложи анализ и тълкуване, и соито създават предпоставки за неправилно и двойнствено правоприлагане? Това е в нарушение на изискванията на Закона за нормативните актове. Предложените рестрикции по отношение на рекламата и неясните изключения от правилото, сами по себе си представляват държавна цензура върху свободата на словото. Държавната комисия по хазарта ще бъде превърната в особен орган, който чрез санкционната си дейност, в рамките на последващ контрол, ще задава критериите, какво и как е редно да бъде рекламирано в хазарта. По този начин на един държавен орган неписано ще бъде дадено правото да допълва закона чрез административна практика. Това е недопустимо в правовата държава. Мотивите на вносителите са вътрешно противоречиви. От една страна, с промените желаят да минимизират рисковете от измама в хазарта и да увеличат публичността и прозрачността. От друга страна, желаят да премахнат законовите механизми, които гарантират публичност на игрите и печалбите. С предложението за отмяна на т.3 от ал.2 на чл.10 от ЗХ вносителите настояват да не се обявяват резултатите от игрите и спечелените печалби. Същевременно не предлагат други адекватни мерки, осигуряващи търсената от тях публичност и прозрачност. При услови, че хазартът е разрешена в страната дейност, буди недоумение желанието на вносителите да отменят разпоредбата на чл.2, ал.5, т.5 от ЗРТ. По този начин държавата полулегално ще ограничи възможността за ораганизиране на разрешени от нея хазартни игри. Притеснителна за развитието на гражданското общество е идеята на вносителите да отпаднат установените в действащия закон правила за саморегулация. С отмяната на ал.6 на чл.10 санкционираните от държавата Етични правила за реклама и търговска комуникация на хазартните игри, приети от Националния съвет по саморегулация, няма да имат задължителен характер. Това е дълбоко погрешно и показва непознаване на материята . С посочените етични правила представителите на бизнеса самостоятелно са формулирали и наложили регулации, които да възпират тях самите от неетична или недобросъвестна реклама и комуникация. Безспорно е, че тези правила са значително ограничителни що се отнася до рекламата на хазарта и те самите въвеждат множество забрани и ограничения. В тази връзка е учудващо желанието на вносителите това да бъде променено. 3. Абсолютно формална и повърхностна е изложената от вносителите предварителна оценка на въздействието на законопроекта върху заинтересованите субекти, обществения и държавния интерес, административните и финансовите отношения. По-горе са изложени аргументи относно възникването на нов, допълнителен лицензионен режим, нова регулация на стопанската дейност, разходи по лицензиране, поставяне в неравностойно положение на малките предприятия, увеличаване на административната тежест, рисковете при правоприлагане на неясните и неточни правни норми, и другите недостатъци на предлагания законопроект. Със законопроекта ще бъде въведен лицензионен режим, засягащ над 15 000 точки на продажби, функциониращи свободно към момента. С предлаганите промени ще се засегнат не само организаторите на хазартните игри и доставчиците на медийни услуги, но и други предприятия, които предоставят стоки и услуги на хазартните оператори във връзка с организацията на игрите, тяхната реклама, изплащането на паричните печалби и осигуряването на предметни такива. Законопроектът има за цел да ограничи приходите на организаторите на хазартните игри. Това обаче ще рефлектира негативно освен на придходите в държавния бюджет от облагането на хазарта, но и на приходите на предприятията, които се занимават с продажбата на билети, фишове и талони за хазартни игри, производителите на рекламни материали, рекламните агенции, продуцентските компании, печатниците, дистрибуторските предприятия, куриерските услуги, туристическите агенции, и вносителите на автомобили. Изброените икономически субекти са предимно представители на малкия и средния бизнес. Рефлектирайки върху техните приходи, индиректно законопроектът ще се отрази и на данъците, които тези субекти внасят в бюджета в резултат на дейността си по обслужване на хазартните игри. Хазартните оператори не осъществяват облагаеми доставки, съответно нямат право на данъчен кредит за получените от тях доставки. Съответно техните доставчици от малкия и средния безнес начисляват и внасят в бюджета ДДС в резултат на облагане на всички доставки към организаторите на хазартни игри. По този начни организаторите се явяват крайния платец на ДДС за получените от тях доставки и не се облагодетелстват чрез правото да приспадат ДДС. Чрез промените в закона за малкия и средния бизнес ще бъдат причинени загуби на приходи в размер на 100 000 000 лева. Негативният пряк ефект върху държавния бюджет в следствие на новите ограничения ще се изрази в спад на приходите от такси по чл.30, ал.3 и 4 от ЗХ, а именно с 60 000 000 лева по-малко, и от ДДС - с 20 000 000 лева по-малко. Отделно от това следва да се имат предвид и спада в приходите от облагане дейността и на доставчиците на хазартните оператори. 4. В заключение считаме, че законопроектът ще има изцяло негативен ефект върху обществените отношения и не е в състояние да защити обществения интерес. С настоящата регламентация на рекламата на хазартните игри е защитен обществения интерес. Държавата е поставила значителни ограничения в рекламата, забранявайки пряката такава, изразяващата се в директно призоваване за участие в хазартни игри, в създаването на впечатление, че чрез хазарта участниците ще решат лични или финансови проблеми, или че ще постигнат финансово благополучие, или обещаваща огромни печалби. По този начин обществото е предпазено от недобросъвестни послания, обвързващи участието в хазартни игри с лесно забогатяване или насочени към деца, както и от пристрастяващо участие. Редом с това, държавата е предоставила на обществена организация в лицето на Националния съвет по саморегулация да определя допълнителни правила за реклама и търговска комуникация на хазарта и е задължила организаторите на игрите да се съобразяват с тях. Същата обществена организация има правото да констатира и обявява нарушения на установените от нея етични правила. Предвидена е сериозна административно-наказателна отговорност при нарушение на установените правила за реклама. Житейски и правно нелогично е да бъде забранявана или строго ограничавана непряката реклама на една дейност, която е позволена и правно регулирана от държавата, и се осъществява и от нея чрез Българския спортен тотализатор. Още повече, когато хазартът носи сериозни приходи на държавата, които са пропорционални на приходите на организаторите на игрите, и при условие че обществения интерес е обезпечен с правни норми и санкционирани от закона етични правила. Сравнението на нормите, уреждащи рекламата на хазартните игри в държавите-членки на Европейския съюз, показва, че регулацията на рекламата на хазарта в България е една от най-рестриктивните. Никъде в държавите-членки няма ограничение на местата за продажба на лотарийни билети. Така е и в големите европейски държави - Великобритания, Франция, Испания, Италия, а също и в страните от бившия източен блок. Със законопроекта се въвеждат забрани и ограничения, които представляват изключително неуместна и вредна намеса на държавата в пазарната икономика. Създава се нов лицензионен режим и административна тежест. Ще бъдат драстично намалени приходите на малкия и средния бизнес, който доставя стоки и услуги на организаторите на хазартни игри. Законопроектът ще доведе до намаляване на приходите в държавния бюджет. Конфедерацията на работодателите и индустриалците в България приложено представя на Вашето внимание проект на ЗИД на Закона за хазарта, който отразява вижданията ни за промени в закона. Моля да съобразите изложените от нас съображения по внесения законопроект, както и да се запознаете с предложения проект на ЗИДЗХ с мотиви. Надяваме се същите да бъдат припознат от Вас. ПРИЛОЖЕНИЕ: ПРОЕКТ на Закон за изменение и допълнение на Закона за хазарта В Закона за хазарта се правят следните изменения и допълнения: §1. В чл.10 се създават нови алинеи 7, 8 и 9 със следното съдържание: „(7) Рекламните съобщения отнасящи се до хазартни игри трябва да съдържат предупреждение за риск от пристрастяване към хазарт и загуби. Това не се прилага в случаите, когато се изобразява или публикува единствено наименованието на игрите, на организатора или негови търговски марки.\" „(8) Рекламните съобщения отнасящи се до хазартни игри трябва да съдържат информация, че хазартните игри могат да участват само пълнолетни дееспособни лица и че недееспособните могат да получават билети или талони за участие лотарии, тото и лото игри, и томболи само по дарение. Информацията може да бъде и чрез изобразяване на символ „18+\" или друг подходящ съобразно обстоятелствата начин. Тези правила не се прилагат в случаите, когато се изобразява или публикува единствено наименованието на игрите, на организатора или негови търговски марки.\" „(9) Рекламните съобщения отнасящи се до хазартни игри не трябва да съдържат послания, които подбуждат непълнолетните към участие в хазартни игри или да показват непълнолетни лица, които участват в хазартни игри.\" §2. В чл.13 се създава нова алинея 4 със следното съдържание: „(4) Организаторите на хазартни игри в игрално казино, на игри с игрални автомати, и на хазартни игри онлайн не трябва да допускат до участие в игрите лицата, които са вписани в Националния регистър за хазартно пристрастените, воден от Комисията. Тези организатори са длъжни да проверяват присъствието на съответното лице в регистъра преди допускането му до участие в игрите в игрално казино, съотвено с игрални автомати, респективно преди регистрацията му за онлайн игри. Организаторите на други видове хазартни игри, които получат надлежна информация за включването на дадено лице в регистъра са длъжни да му откажат участие в тях след като направят проверка в регистъра за това обстоятелство.\" §3. В ал. 1 на чл.22 се правят следните промени: Точка 15 се изменя и придобива следното съдържание: \"15. Създава и води Национален регистър за хазартно пристрастените. Комисията след съгласуване с Министерството на здравеопазването, Министерството на труда и социалната политика и Комисията за защита на личните данни приема Правила за водене, съхраняване и достъп до Националния регистър за хазартно пристрастените.\" Създава нова точка 16 със следното съдържание: „16. Организира и поддържа денонощна телефонна линия за помощ против изпадане в хазартна пристрастеност, наричана в закона \"горещата линия\". Комисията след предварително съгласуване с Министерството на здравеопазването, Министерството на труда и социалната политика приема Правила за оказване на помощ на лица, потърсили помощ чрез горещата линия.Комисията уведомява организаторите на хазартните игри за открития и поддържан от номер на горещата линия\" Създава нова точка 17 със следното съдържание: „17. осъществява и други правомощия, изрично предвидени със закон.\" §4. В чл.43 се правят следните промени: Създава се алинея 1 със съдържанието на досегашният текст на чл.43. Създава се нова алинея 2 със следното съдържание: „(2) В местата, където се провеждат хазартни игри, и в обектите, в които се продават билети, фишове, талони и другите удостоверителни знаци за участие в хазартни игри, на видимо място се поставя и подходящ според обстоятелствата надпис, изписан четливо, видимо и ясно, съдържащ означение, че в обекта се провеждат хазартни игри, че същите са забранени за непълнолетни лица, че недееспособните могат да получават билети или талони за участие лотарии, тото и лото игри, и томболи само по дарение, както и номера на горещата линия и предупреждение за пристрастяване към хазарт.\" Създава се нова алинея 2 със следното съдържание: „(2) Представителите на организаторите в местата, където се провеждат хазартни игри, и в обектите, в които се продават билети, фишове, талони и другите удостоверителни знаци за участие в хазартни игри, преди допускане на лице за участие в игрите, съответно преди продажба на знаците, могат да поискат от него удостоверяване на неговата възраст чрез представяне на документ за самоличност. На лицата, които не докажат своето пълнолетие не се продават удостоверителни знаци, съответно не се допускат до участие в игрите.\" МОТИВИ към проект на Закон за изменение и допълнение на Закона за хазарта Основания за предложението за законодателна инициатива В последните месеци в публичното пространство се поставя въпросът относно въздействието на рекламата на хазартни игри върху гражданите, като се поставя особено значение за нейното влияние върху децата и подрастващите. Редом с това се засяга и въпросът за лесната достъпност на лотарийните билети и другите лото и тото игри от потребителите. Предлага се от политически субекти изключително ограничение на рекламата на хазарта, която стига до абсолютна забрана. Също така се настоява за въвеждане на лицензиране на местата, където могат да бъдат продавани билети, талони, фишове и други удостоверителни знаци за участие в хазартни игри. Търси се уеднаквяване на режима на т.нар лек хазарт (лотарии, тото и лото игри) с този на хазартните игри, които изначално са предмет на тежка регулация като игрите в игрално казино, и игрите с игрални автомати в игрални зали. Цели се хазартът да бъде представен като ограбващ обществото бизнес. Повечето предложения за промени в регулацията обаче показват непознаване на действащото законодателство в областта на хазарта, както и на бизнес процесите в тази сфера, и участниците в тях. Предлаганият проект за Закон за изменение и допълнение на Закона за хазарта има за цел да бъдат установени нови правила, които доразвиват настоящата уредба и създадат още по-силни гаранции срещу недобросъвестна реклама и търговска комуникация на хазартните игри. Проектът съдържа норми, насочени към опазване интересите на децата, и недопускане на въздействието на рекламата на хазарта върху тях и тяхното развитие. С проекта се допълва и разширява регулацията на рекламата на хазарта, като се въвеждат изисквания за всяка реклама: да съдържа предупреждение за риск от пристрастяване към хазарт и загуби; да съдържа информация, че в хазартните игри могат да участват само пълнолетни дееспособни лица; да не съдържа послания, които подбуждат непълнолетните към участие в хазартни игри. Проектът отчита притесненията на определени членове на обществото във връзка с опасностите от пристрастяване към хазарт от лица в особено личностно или материално положение. В този смисъл с проекта се правят предложения за създаване и водене на Национален регистър за хазартно пристрастените. Създава се задължение за организаторите на хазартни игри да не допускат до участие в игрите лица, които са вписани в този регистър като пристрастени. Също така с проекта се въвежда гореща телефонна линия за помощ против изпадане в хазартна пристрастеност. По този начин се създават мерки, с които държавата да съдейства на лица, изпадащи в хазартна зависимост да преодолеят тази пристрастеност. С проекта са взети предвид изразените притеснения от масовото разпространение на лотарийни билети и други хазартни игри от категорията на т.нар. мек хазарт. Предложени са мерки за осведомяване на потребителите, че в търговския обект се осъществява хазартна дейност, съответно за опасностите от пристрастяване. Въведено е задължение на видимо място в обектите да се поставя подходящ надпис, изписан четливо, видимо и ясно, съдържащ означение, че в обекта се провеждат хазартни игри, че същите са забранени за непълнолетни лица, както и номера на горещата линия и предупреждение за пристрастяване към хазарт. Във връзка с опасенията от разпространение на билети сред деца и подрастващи е въведено задължение за установяване на възрастта на потребителя преди продаване на билет или талон, или преди допускане му за участие в игрите. Предлаганите мерки са комплексни и имат връзка помежду си. Предварителна оценка на въздействието Проектът въвежда задължения за Държавната комисия по хазарта, за организаторите на хазартни игри, както и за лицата, притежаващи обекти, в които се разпространяват билети, талони и фишове. С проекта не се налагат лицензионни режими и нови административни процедури. ДКХ следва да изработи и приеме правила във връзка с Националния регистър за хазартно пристрастените, както и правила за рабогага на „горещата\" телефонна линия. Приемането на предложенията по §4 от проекта ще има за ефект извършването на разходи от страна на организаторите на хазартни игри, както и за лицата, притежаващи обекти, в които се разпространяват билети, талони и фишове, за изработка и поставяне на надписите, предупреждаващи за осъществяването на хазарт в търговските обекти. По разходната част на държания бюджет ще се наложат разходи за водене и подръжка на Националния регистър за хазартно пристрастените, както и на гореща телефонна линия за помощ против изпадане в хазартна пристрастеност. Тези разходи очевидно не са големи, необходими са с оглед на обществения интерес, и ползите от тях превишават значително техния размер. Не се налагат изменения на други нормативни актове. С уважение, Евгений Иванов Изп. Директор и член на Управителния съвет", "date": "2018.05.24", "title": "КРИБ с декларация против промените в Закона за хазарта"}
{"url": "http://standartnews.com/mneniya/vednaga_da_kandidatstvame_za_chakalnyata_na_evrozonata-371922.html", "text": "- Основното предизвикателство пред Европа е да достигне икономически растеж, който е поне равен на този в другите развити икономики - Съединените щати, Япония, развитата част на Азия. Въпреки добрите икономически години в Европа, това все още не е факт. За 2018 г. икономическият ръст в Европа е около 2,4 %, докато в Азия и Съединените щати е 3 до 4 %. Европа трябва да стигне ръст 3,5-4 %, за да може този добър начин на живот, който ние, европейците, имаме, да се запази и в бъдеще. Уви, всяка година с процент, процент и половина изоставаме. И книгата е за това какви стъпки трябва да предприеме Европа, за да е конкурентноспособна в световен мащаб. - Общият дигитален пазар е тема, за която от много време се говори. Тя бе обявена за основен приоритет на Комисията под ръководството на Жан-Клод Юнкер. За съжаление твърде малко неща се случиха. Референдумът за Брекзит обърка и брюкселските политици, и основните политици в Европа. За жалост, те се занимават с Брекзит в последните две години, вместо да предприемат стъпки към общ пазар. Дигиталният пазар, заедно с липсващите все още общ енергиен и общ капиталов пазар, е голяма крачка напред към общ европейски пазар. Това всъщност са трите стъпки, които ние препоръчваме за по-добро развитие на Европа. - Хората обикновено го свързват с по-малки стъпки. Например - да няма роуминг или да е безплатен - нещо, което всъщност е прието като решение в Брюксел още преди 12 години. Сега най-после, за радост, се осъществява. Но извън това има много бизнес теми, свързани с дигиталния пазар. Ако някоя фирма в България иска да продава по интернет продукт в останалата част на Европа, ще види, че в момента в Европа има 28 различни правови и регулационни системи как това да се случи. Така европейските фирми са ощетени спрямо компаниите в САЩ или в Азия, където продуктите се продават онлайн по един и същи начин. Холандия и особено Великобритания бяха двигателите на общия дигитален пазар. За съжаление след референдума за Брекзит нещата се забавиха. Реално можем да очакваме това да стане отново водеща тема чак в следващата Комисия. - Европейците имат добро средно образование спрямо останалата част на света. Гордеем се и с добро университетско образование. Но до момента, в който не сравним резултатите от това висше образование със създаването на нови технологии. Посветили сме много страници от книгата на тази тема. Има различни показатели, по които могат да се сравняват успехите на висшето образование от гледна точка на бизнес развитие - колко патенти са развити в различни университети в Европа, какви нови технологии са усъвършенствани при връзка между висшите училища и бизнеса, доколко университетите подготвят кадри и иновации в помощ на компаниите. Когато по тези показатели се сравни висшето образование в Европа, се вижда, че с малки изключения във Великобритания, Швеция и Италия, останалите страни са доста по-назад. Не само от Съединените щати и от Япония, но вече дори и от Китай. В момента в първите 500 университета в света има близо 50 китайски. Европа все още има около 80 университета сред първите 500, но над половината от тях са във Великобритания. Когато тя излезе окончателно от ЕС, Европа ще е твърдо след Китай. За да не се случи това, трябва да се развиват интензивно приложните науки. Разбира се, не трябва да се пренебрегва теоретичната подготовка по физика, химия, математика, програмиране и т.н., но към различните катедри трябва да има приложни институти. Това се прави от дълго време в САЩ и Великобритания, вече е практика и в Китай. В тези институти професорите и студентите се занимават с приложение на иновациите, които развиват. В България това почти не съществува, с изключение на Аграрния университет в Пловдив, където има такива условия от край време и напоследък се развиват доста добре. Но като цяло преподаването в нашите университети е твърде теоретично. - В книгата подчертаваме, че в Европа има много успешни модели, които повечето държави могат да разучат и ползват. В Европа има две системи - различни, но еднакво успешни. Едната е в Германия, Австрия, Швейцария, напоследък все повече и в Чехия. Тя се основава на ранното профилиране в практиката. Заложено е още в средното образование и се развива във висшето, където от самото начало има приложно звено. В университета обучението се води от фирми. В България освен в Пловдив, този модел донякъде има успехи при обучението по туризъм във Варна. Но иначе нямаме връзка в приложните науки между университети и бизнес. Втората система е английската. Тя е по-близка до модела в САЩ и в Азия. Към всяка катедра - по физика, химия, програмиране и т.н., има приложни институти. Аз водя точно такъв институт във Лондонското висше училище по икономика. Основната задача на института е да привлича студенти, които показват интерес към иновации, към приложна дейност. Има фирми, които спонсорират иновации. Така на базата на самия институт се развиват нови технологии и се прави връзка между студентите и бизнеса. - Лондонското училище по икономика, чиято основна дейност по принцип не е приложната,  само за 2017 г. има 200-210 приети международни патента за иновации. Цялата България за миналата година има около 60 патента. Това показва какви огромни възможности има в университетите. България трябва да развива такава дейност. И тук не става въпрос за повече пари, а как реално да се направи връзка между студентите и фирмите. - Не. Плоският данък е наистина един от големите успехи на България в целия преходен период - последните 30 години. Задържа се вече близо 15 години, което означава, че различни правителства го смятат за полезен за бизнеса. От друга страна обаче, когато се анализират данъците върху труда - социални, пенсионни, здравни осигуровки, които отчасти се плащат от бизнеса, но главно от работещите, се вижда, че в Европа те са доста високи. Това бреме върху работниците в България в момента е около 40%. - В сравнение с други европейски държави - около 25%, както и ние препоръчваме в книгата. - Защото в противен случай стимулите за хората да работят са много по-малки. Когато те започнат да смятат къде и как да работят - във формалната икономика, на парче или извън България, избират най-изгодния вариант. А в Европа вече има доста примери за намаляване на данъците върху труда. Миналата година Германия рязко намали трудовите осигуровки, които плащат работниците. - Отчасти фирмите, отчасти държавата. Идеята е да има по-голям стимул за работещите да участват в пазара на труда. В Южна и в Източна Европа все още около 70 % от хората в работна възраст участват активно в пазара на труда. Има мнозина, които даже не се опитват да кандидатстват за работни места и са изключени дълготрайно от пазара на труда. Много научни разработки показват, че ако се намали данъчната тежест върху труда, това ще се промени. Това обаче не означава, че от друго място не трябва да дойдат данъци. За мен в България още не сме на етапа да мислим за промени на плоския данък. Държави около нас обаче се пренасочват към акцизни данъци, особено върху така наречените лоши продукти като горивата. Напоследък в данъчната политика на Европа става все по-модно да се слагат данъци върху захарта и захарните продукти. Миналата година, както описваме в книгата, 7 европейски държави са сложили изцяло нови данъци върху вредни храни, главно заради захарта в тях. И тъй като това е свързано с консумация от цялото население, събираемостта е доста висока. Така че за мен плоският данък категорично не трябва да се пипа. Но след 3 до 5 години ще ни трябва някаква по-значителна промяна в данъците върху труда и акцизните налози заради застаряването на населението у нас. - Показваме анализи на Европейската комисия, която буквално казва, че заради демографската криза в България след около 10 години съотношението на работещите спрямо пенсионерите у нас ще е 1:2. Тежестта върху пенсионната система ще е огромна. Включително заради начина, по който тя работи в момента. Пенсионните вноски не са достатъчни. Държавният бюджет плаща над 50 % от пенсиите и то от 15 години насам. В бъдеще, ако няма някаква промяна, това означава, че около 75% от пенсиите реално ще се изплащат от държавния бюджет. А това е значително ново бреме върху него. - Две неща. Едното е увеличаване на възрастта за пенсия, което се случва и в България. Другото - много големи стимули за хората в пенсионна възраст, за да продължават да работят. Прави се вече в Европа. Дават се така наречените допълнителни точки. За всяка допълнителна година работа пенсията се вдига значително. В книгата описваме как това се случва в Германия, а от 2015 г. и в Чехия. И чехите, и германците дават допълнително 3% увеличаване на пенсията за всяка година работа повече. И тук давам чешкия пример, където се пенсионират на 66 г. - внезапно около 1/3 от хората, решават да продължат да работят още средно три години. Това помага много на пенсионната система. Когато човек сложи 3+3+3 процента получава значително увеличаване на пенсията, когато на 69 г. престане на работи, а междувременно получава и по-голяма заплата. - По-скоро бих казал, че от самото начало има слаба разяснителна кампания за идеята на втория стълб. Той беше въведен в България и като цяло в Източна Европа преди малко повече от 20 години като нововъведение не само за Източна Европа. В света имаше малко такива системи. И наистина бе дадена възможност да не се съобразяват вноските със средната заплата, а хората да дават възможния минимум, което правят огромна част от българите. Но проблемът не е само български. Същият е в Полша. Напоследък това е основна политическа тема там. Проблемът е за цяла Източна Европа. - Много разяснения за връзката между това колко в момента слагаш като част от заплатата и колко получаваш след това. Сега е моментът да се обяснява. Преди 20 години хората, започвайки работа и кариера, не са мислили толкова за пенсиите си. Да, за първите пенсионери ще е шок, но все още имаме години, в които да разясняваме занапред. - За Източна Европа, за страни като България, Словакия, Унгария, които са много зависими от енергия от Русия, е важно да имаме общ език и общо ниво на преговори спрямо нашите доставчици - Русия и Близкия Изток. Това отново е тема, която за съжаление Великобритания водеше в Европейския съюз. Без нея занапред ще е трудно да се намери нов двигател за тази обща енергийна политика. Междувременно държавите, както България с рестарта на АЕЦ \"Белене\", се опитват да станат конкурентноспособни. За АЕЦ \"Белене\" у нас се говори от толкова много години, че всички знаят добре плюсовете и минусите. Ако това може да стане като изцяло частен проект, за мен е възможно да се развие. Макар да е изцяло частен, без държавни гаранции, без държавни инвестиции. Идеята, че Европейската комисия ще допусне потенциален китайски инвеститор да стане собственик на такъв важен стратегически обект, според мен е нереалистична. Практиката в последните 10 години показва, че в момента, в който се появи инвеститор извън Европейския съюз, по една или друга причина съответният проект не се осъществява. Но винаги е полезно да се пробва. - Не. Това се случва в други държави. В Германия около 80 % от атомните електроцентрали са в частни ръце, във Франция - около 60%. Важно е регулаторът да бъде силен. В България поне в атомната енергетика традиционно сме имали силни регулации от поне 40 години. Така че не се притеснявам. Основната тема е дали такъв проект с инвеститори извън Европейския съюз е реалистичен. - За България фокусът върху Западните Балкани в нашето председателство е положителен. Създадохме много по-добра база за двустранни отношения с всяка една от страните в Западните Балкани. Сега те виждат в наше лице много по-голям приятел и държава, която отстоява техните интереси. Така че вдигнахме политическия си капитал в тази част на Европа. От гледна точка на общоевропейска политика обаче трябва да кажем, че за съжаление Западните Балкани не са основна тема за европейските политици нито в Брюксел, нито в Берлин, нито в Париж. Теми като Иран и Корея формират по-скоро външнополитическите настроения. Конкретна стъпка към по-бързо влизане на страните от Западните Балкани в ЕС, според мен, няма скоро да се осъществи. Но като цяло с повдигането на темата ние спечелихме. - Определено за Европейския съюз ще е полезно нови държави да желаят да станат членове. Самото желание показва, че това е съюз с перспектива. Заедно те са сравнително малки -  Западните Балкани като цяло са малко над 20 милиона души, колкото Румъния, да кажем. Но особено важно е географското им положение. От едната им страна са Италия и Австрия, от другата - България, Гърция, Румъния. Ще е  добре географски да сме част от един съюз. Но те не могат да са заместител за Великобритания. Първо - тя е много по-голяма икономика. Второ, като политически влиятелна държава тя водеше в рамките на Европейския съюз някои от основните политики. Без нея в момента всички теми като общите пазари, например, боксуват. - Основната тема, която дойде в Съединените щати от срещата в София бяха именно разговорите за Иран. Западните Балкани някак си са твърде далеч от сегашните външнополитически интереси на САЩ и президента Тръмп. Темата Иран наистина се коментираше много. За първи път от доста време се вижда как Европа дава отпор на Съединените щати по такава важна международна тема, как има друго мнение. Това за мен е положително. Европа показа, че няма да мълчи, че ще защитава и фирмите, и гражданите си. Това не се харесва, предполагам, на американското правителство, но така се прави външна политика - отстояваш позициите си. - Имаме на 100 процента шанс да влезем в чакалнята на еврозоната, изпълняваме всички критерии вече от много години, показваме воля и занапред това да се осъществи. Да, разбира се, от Европа не са сигурни точно какви стъпки трябва България да предприеме и затова предлагат по-бавни. Това обаче ще е грешка. Готови сме и трябва веднага да кандидатстваме. Убеден съм, че ако кандидатстваме, ще ни приемат. Защото примерите на Словакия преди нас, Естония, Латвия, Литва това показват - ако не кандидатстваш, винаги ще те бавят. Затова - да кандидатстваме веднага, изпълняваме всичко. Ако за  Шенген, например, има сравнително неясни критерии как точно се влиза, то за чакалнята на еврозоната критериите са много ясни. Разписани са в Маастрихското споразумение. Ако кандидатстваме, ще бъде много трудно на когото и да било да каже \"няма сега да ви приемем, понеже...\". Защото ние всичко изпълняваме и трябва да вървим напред. Веднъж като влезем в чакалнята, само от нас зависи колко време ще останем там. Това вече е друго решение. То може да се вземе от правителството, след като има по-дълъг разговор за това. Обикновено поне две години и половина трябват за влизане в еврозоната, след като една страна е в чакалнята. Но Швеция, например, е в чакалнята вече 15 години. - Да. Първата стъпка е чакалнята – готови сме, смело напред. - Истината е, че тъй като от много години сме във валутен борд и левът е вързан с еврото, няма да има никаква инфлация и никакво увеличение на цените. Да, Словакия,  когато влизаше в еврозоната, бе на плаващ курс и имаше инфлация в първите шест месеца. Но в Естония, Латвия, Литва, които като нас бяха в система на валутен борд, инфлацията беше в рамките на 2 % за първата година. На този етап в България такава инфлация дори  ще е положителна, защото заплатите ще се вдигат по-бързо. Те зависят много повече от инфлацията, отколкото цените на продуктите. Ще се повиши и потреблението.", "date": "2018.05.24", "title": "Веднага да кандидатстваме за чакалнята на еврозоната"}
{"url": "http://standartnews.com/svyat/tramp_otmeni_sreshtata_s_kim_chenun-371929.html", "text": "Президентът на САЩ Доналд Тръмп отмени срещата си със севернокорейския лидер Ким Чен-ун, планирана за 12 юни в Сингапур, заради \"огромната ярост и отявлената враждебност\" в неотдавнашната декларация на Северна Корея, предаде Асошиейтед прес. В декларацията севернокорейското правителство нарече вицепрезидента Майк Пенс \"политическо чучело\" и заяви, че е еднакво готово и за ядрена конфронтация, и за масата за преговори, отбелязва АП. В писмо до Ким Чен-ун, публикувано днес от Белия дом, Тръмп заявява, че въз основа на тази декларация смята за \"неподходящо в сегашния момент да се състои отдавна планираната среща\". Северна Корея говори за ядрените си способности, \"но нашите са толкова внушителни и мощни, че се моля на Бог никога да не бъдат използвани\", пише президентът на САЩ, цитиран от АП. Той приканва Ким да не се колебае да му се обади или да му пише, ако промени мнението си по въпроса за срещата на върха. С отменянето на срещата светът се лишава \"от голям шанс за траен мир\", пише Тръмп в писмото до Ким. \"Имах усещането, че между Вас и мен се изгражда чудесен диалог\", пише Тръмп, който продължава да се надява, че един ден ще се срещне с Ким, отбелязва Ройтерс.", "date": "2018.05.24", "title": "Тръмп отмени срещата с Ким Чен-ун"}
{"url": "http://standartnews.com/svyat/vlak_deraylira_v_italiya_dvama_dushi_zaginaha-371903.html", "text": "Двама души загинаха и 18 бяха ранени тази нощ при дерайлиране на регионален влак в Северна Италия, недалеч от Торино, съобщиха местни медии, цитирани от Франс прес и Асошиейтед прес. Влакът, който пътувал от Торино до предградие на Ивреа, дерайлирал в 11.20 часа местно време, след като се блъснал в ТИР, спрял на ж.п.прелез близо до град Калусо малко преди преминаването на композицията. Едната от жертвите е машинистът на влака. По-късно един от двама тежкоранени пътници, превозени с хеликоптер до болница, починал. Водачът на камиона не е пострадал, съобщи агенция АНСА. ТИР-ът с литовска регистрация пътувал за склад недалеч от мястото на катастрофата. Регионалното железопътно управление съобщи, че бариерата била надлежно спусната преди наближаването на влака, но по неизвестни причини камионът се врязал в нея и спрял на релсите.", "date": "2018.05.24", "title": "Влак дерайлира в Италия, двама души загинаха"}
{"url": "http://standartnews.com/svyat/sporat_za_imeto_vanshnite_ministri_na_gartsiya_i_makedoniya_na_sreshta_v_nyu_york-371905.html", "text": "Нова надежда за разрешаване на спора за името на съседна Македония. Министрите на външните работи на Гърция и на бившата югославска република възобновят преговорите по 25-годишния спор. Те ще се срещнат в четвъртък в Ню Йорк с посредника на ООН по този въпрос Матю Нимиц. Това ще бъде първата среща между двамата външни министри, след като премиерът Зоран Заев предложи името Илинденска Македония. Този вариант обаче се отхвърля както в Гърция, така и от опозицията в Скопие.", "date": "2018.05.24", "title": "СПОРЪТ ЗА ИМЕТО: Външните министри на Гърция и Македония на среща в Ню Йорк"}
{"url": "http://standartnews.com/svyat/borisov_i_zaev_shte_se_poklonyat_zaedno_na_groba_na_sv_kiril_v_rim-371902.html", "text": "На двудневно посещение в Рим заминава българският министър-председател Бойко Борисов. В делегацията, ръководена от премиера, са включени представители на вероизповеданията, а също на академичната общност и дейци на културата. Поводът - Денят на българската просвета и култура и на славянската писменост. За първи път на традиционното поклонение на гроба на свети Кирил в Рим ще се поклонят заедно министър-председателите на България и Македония Бойко Борисов и Зоран Заев, както и придружаващите ги делегации. Двете делегации ще участват и в официален прием, даван от българското посолство в Рим по случай 24 май. На 25 май Борисов ще има аудиениция при главата на Римокатолическата църква Негово светейшество папа Франциск.", "date": "2018.05.24", "title": "Борисов и Заев ще се поклонят заедно на гроба на св. Кирил в Рим"}
{"url": "http://standartnews.com/svyat/boyko_borisov_pristigna_v_rim-371914.html", "text": "С правителствения фалкон в италианската столица кацна премиерът Бойко Борисов заедно с българска делегация, включваща министъра на културата Боил Банов, представители на вероизповеданията у нас, на академичната общност и дейци на културата. Посещението е по повод Деня на българската просвета и култура и на славянската писменост. Традицията в този ден повелява български делегации, ръководени на най-високо ниво да посещават Рим, за да почетат делото на светите братя Кирил и Методий. След кацането в италианската столица делегацията, начело с премиера Бойко Борисов, ще се включи в множество събития за празника. Ще се проведе традиционното поклонение пред гроба на св. Кирил и посещението на базиликата „Санта Мария Маджоре\". Новото тази година е, че посещението ще бъде осъществено съвместно с делегацията на Република Македония, ръководена от Зоран Заев. Двете делегации ще участват и в официалния прием, даван в българското посолство в Италия по случай празника на духовността. При посещението си в Рим българската делегация ще поднесе цветя на паметника на патриарха на българската литература Иван Вазов и ще присъства на молебен за здраве и успехи на българския народ, отслужен в храма „Св. Павел ала Регола\", в който черкуват членовете на Българската православна църковна община. През утрешния ден премиерът Борисов ще бъде на аудиенция при Негово Светейшество папа Франциск.", "date": "2018.05.24", "title": "Бойко Борисов пристигна в Рим"}
{"url": "http://standartnews.com/svyat/aresti_pri_operatsiya_na_britanskata_politsiya_sreshtu_modernoto_robstvo-371909.html", "text": "Британската полиция съобщи, че в резултат на едноседмична операция срещу \"робството\" на работното място са били спасени десетки жертви на този вид експлоатация и са били извършени няколко ареста, предаде Ройтерс. В съвместно съобщение на Службата за контрол на сезонния труд и трудовите злоупотреби (GLAA) и на Националната агенция за борба с престъпността (NCA) се казва, че са били открити около 50 предполагаеми жертви, а 10 души са арестувани по подозрение в използване на робски труд. По правителствени оценки в Обединеното кралство най-малко 13 000 души са жертва на модерното робство - използвани за принудителен труд, сексуална експлоатация или като домашни слуги. Според полицията броят им вероятно е по-голям и възлиза на десетки хиляди. Националната агенция за борба с престъпността е получила през 2017 г. 5145 сигнали за предполагаеми жертви на робски труд, повече от 2016 г., когато сигналите са били 3804. Те са били свързани със злоупотреби в салони за красота, на строителни обекти, във фабрики, ферми и автомивки. Във Великобритания една трета от жертвите на модерното робство полагат принудителен труд. Това са предимно мъже от България, Чехия, Естония, Полша, Румъния и Словакия, каза Службата за контрол на сезонния труд и трудовите злоупотреби.", "date": "2018.05.24", "title": "Арести при операция на британската полиция срещу модерното робство"}
{"url": "http://standartnews.com/balgariya/na_zhivo_24_may_v_rim_borisov_i_zaev_chestvat_praznika_zaedno_snimki_video-371911.html", "text": "След литургията, българската и македонската делегация, дошли за честването на празника 24 май в Рим, водени от премиерите Бойко Борисов и Зоран Заев, поднесоха цветя пред паметника на Иван Вазов. Монументът на площад Торвалдсен, висок 2,60 метра, и с постамент 2,20 метра, е открит през 2010 г. от Борисов. * * * * * Митрополитите Антоний и Киприан отслужиха литургия на гроба на Св. Кирил в Рим. След тях литургия отслужиха и македонски свещеници. Двамата премиери Бойко Борисов и Зоран Заев положиха венци, а присъстващите изпяха \"Върви народе, възродени\". Република Македония почита Светите братя заедно с България, поясни Заев след литургията. \"Владиците на двете църкви казаха възхитителни неща, заяви от своя страна Борисов. - Светите братя са били дипломати за времето си. С това честване политиците, свещениците и медиите на двете страни показахме, че сме братя. Добре е вместо да се караме, да празнуваме заедно\", добави Борисов и поясни, че двамата със Заев са застанали точно пред изповедалнята. * * * * Първото посещение на Борисов и българската делегация в Рим е в базиликата Сан Клементе, където е погребан Св. Кирил Философ. Базиликата е на три нива, като две от тях са под земята. На второто ниво е християнска базилика от 4-и век. Гробът на Св. Кирил Философ е обкръжен от мемориални украшения, подарени от различни славянски народи. Тук българският премиер се срещна с македонския си колега Зоран Заев и делегацията, водена от него за празника. Присъстват и хора от българската общност в Рим. Заев поздрави с \"Добър ден\" българите, които го посрещнаха в базиликата. Към българската и македонската делегация се присъединиха и сръбски свещеници. Следващото посещение на българската и македонската делегация е в \"Санта Мария Маджоре\". Тя е една от 12-те папски базилики в целия свят, непосредствено подчинени на главата на Римокатолическата църква. В нея през 867 г. папа Адриан Втори посреща Кирил и Методий. Тук той благославя делото им, славянската азбука и книги. В базиликата има паметна плоча на Светите братя. * * * * * Копие на Четвероевангелието на цар Иван Александър е един от подаръците, които ще поднесе премиерът Бойко Борисов на папа Франциск. Другите дарове са картина на художника Иван Митков и разсад на 33 маслодайни рози от Казанлък. Картината на художника Павел Митков изобразява Св. Иван Рилски - смятан за покровител на българите, в пещерата, където е живял.  ", "date": "2018.05.24", "title": "НА ЖИВО 24 МАЙ В РИМ. Борисов и Заев честват празника заедно /СНИМКИ, ВИДЕО/"}
{"url": "http://standartnews.com/balgariya/poslanik_kotsev_s_orden_ot_patriarh_kiril-371931.html", "text": "Патриархът на Москва и цяла Русия Кирил удостои българския посланик Бойко Коцев с ордена на преподобния Серафим Саровски. Отличието бе връчено за приноса на Коцев в развитието на отношенията между Руската и Българската православни църкви.", "date": "2018.05.24", "title": "Посланик Коцев с орден от патриарх Кирил"}
{"url": "http://standartnews.com/balgariya/fandakova_24_may_e_nashiyat_prosveten_velikden-371913.html", "text": "„24 май е нашият просветен Великден. Празнуваме възраждането на знанието като сила и духовно единство. Като общ, словесен небосвод, който ни прави народ с бъдеще\", заяви кметът на София Йорданка Фандъкова в официалното си обръщение пред Националната библиотека по повод празника. „Зад всички допълнителни финансови средства за заплати, за курсове за квалификация, за модерни класни стаи и оборудване, зад всички нови учебни програми и съдържание стои една голяма цел – да възродим учителската професия като мисия. Да върнем онзи заряд, който българските учители винаги са имали – на лидери, които водят, показват посоки. Които откриват хоризонти пред нашите деца. Искрено вярвам, че най-истинската кауза, която може да обедини нашата обща енергия и стремеж, е образованието\", каза Фандъкова. „Голямата промяна започва в момента, в който вратата на класната стая се затвори и учителят застане срещу онези 30 изпитателни, любопитни или разсеяни детски погледи. И те заедно се превърнат в един клас, една общност\", заяви още тя. „Запомнете – смрартфоните не са по-умни от вас, нито могат повече от вас. Не им давайте да управляват живота ви. Модерният виртуален хейт не ни прави нито знаещи, нито истински критични. Думите, които имат силата да променят, са в общуването, което създава общност на съзидание, на споделяне и градеж. Честит празник\", завърши кметът на София.", "date": "2018.05.24", "title": "Фандъкова: 24 май е нашият просветен Великден"}
{"url": "http://standartnews.com/balgariya/radev_ako_iskame_detsata_ni_da_rastat_v_strana_na_znanieto_i_prosvetata_tryabva_da_sme_neprimirimi_kam_nevezhestvoto-371915.html", "text": "Събрали сме се да почетем празника на буквите и знанието, на просветата и културата. Това каза президентът Румен Радев в празничното си слово по повод 24 май – Ден на българската просвета и култура и на славянската писменост. „Повече от век на тази дата споменаваме светите братя Кирил и Методий, св. Климент Охридски, първите ни книжовници, които почитаме като светци. Цитираме Паисий, Вазов, Михайловски. Ще го направим и днес. Но ако искаме децата ни да растат в страна на знанието и просветата, трябва да сме непримирими към невежеството, а това започва още с правописа. Той е първият урок по демокрация, защото в него всяка буква, всеки символ има свой смисъл и място, а голямата буква е само първа сред равни\", заяви Радев. По думите му следващата стъпка е речникът. „Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото, но за да постигнем свободата, първо трябва да владеем словото. Третата стъпка е знанието. Всеки го трупа според своите способности и усърдие. Но и най-ученият не трябва да забравя смирението, защото всеки знае нещо, което другите не знаят\", допълни президентът. Според него най-важната стъпка е свободата на духа. „Нея никой не получава даром и завинаги. Тя се отвоюва ден след ден със знание срещу невежеството, с кураж срещу лъжата, с характер срещу натиска\", каза още Румен Радев.", "date": "2018.05.24", "title": "Радев: Ако искаме децата ни да растат в страна на знанието и просветата, трябва да сме непримирими към невежеството"}
{"url": "http://standartnews.com/balgariya/24_may_prez_pogleda_na_edin_uchitel_s_25_godini_stazh-371907.html", "text": "Днешният 24 май - Ден на българската писменост, просвета и култура, е по-специален за учителя по български език и литература Валерий Янков от шуменското училище \"Панайот Волов\", на когото предстои пенсиониране. За мен това е последният празник, който ще празнувам в училище. Иначе - празникът никога няма да излезе от моето съзнание. Аз съм свързан с него и професионално, и емоционално, казва той. Трябва да отдадем дължимото на братята Кирил и Методий за това, което са направили за нас и всички славянски народи, казва учителят. Повече от 25 години той преподава книжовния език на ученици от няколко поколения. Вижда и разликата между тях.  Това е неизбежно - с навлизането на технологиите те се интересуват от все повече неща и става по-трудно да се привлича вниманието им, обяснява  учителят и допълва, че въпреки това се стреми към това. Господин Янков ясно си спомня и първия учебен ден през 1992 година, в който застава пред черната дъска. \"Бях притеснен. Но децата бяха много добри и ми помогнаха да преодолея вълнението\", разказва учителят за класа отпреди 26 години. Въпреки че е натрупал значителен стаж, вълнението пред влизането в клас остава. Но когато вляза и видя децата, се успокоявам, разказва той и пояснява, че изкарва часовете с тактика - като лавира между шеги, но и повишаване на тон. През годините много от неговите ученици са заминали за чужбина, където учат в престижни университети. Много се радвам на успехите им, казва Валерий Янков и с усмивка добавя, че когато те се връщат, му казват \"Искаме пак да сме ученици\".", "date": "2018.05.24", "title": "24 май през погледа на един учител с 25 години стаж"}
{"url": "http://standartnews.com/balgariya/zashto_v_silistra_otsenkite_po_balgarski_na_maturite_sa_slabi-371910.html", "text": "Слаби оценки на държавните зрелостни изпити по български език и литература в Силистра в последните няколко години. През 2016 г. областта беше на последно място по резултати. Една от основните причини за това е, че в региона има големи общности, за които българският език не е майчин, смятат специалисти. „Проговарят на турски и ромски диалект. Когато трябва да изучават българския език като учебен предмет от пети клас нагоре, то става много трудно\", посочи Илияна Горанова, което е специалист по методика на обучението по български език. За това преподавателите, които влизат в такъв клас, трябва да са специално подготвени. По думите й в страната няма разработена методика за ученето на български като втори език или за чужденци, за които не е майчин. Сред големите проблеми на силистренския регион са миграцията, разделените семейства и отсъстващите родители. За децата се грижат често баби и дядовци или настойници, които не могат да окажат необходимия контрол. „Ако в училище не му се обърне достатъчно внимание, в един момент ние просто изгубваме това дете\", категорична е преподавателката от български Елена Ласкова. Според Гинка Миланова, също учител от български, всичко това води до прекомерно натоварване с отговорности и работа на преподавателя. „Някак си учителите по български имаме чувството, че сме оставени сами да се справяме с този проблем – много планове, много програми, но накрая отговорността опира почти само в нас. И на моменти се чувстваме безпомощни.\" Какви ще са резултатите от тазгодишния зрелостен изпит в Силистренско ще стане ясно след 2 седмици.", "date": "2018.05.24", "title": "Защо в Силистра оценките по български на матурите са слаби"}
{"url": "http://standartnews.com/balgariya/deloto_na_prosvetitelite_ni_sahranyava_kato_narod-371918.html", "text": "Светъл и тържествен е 24 май: денят, в който традиционно отбелязваме празника на нашата родна просвета и култура и на славянската писменост. Светлина и радост греят от очите на всички нас, които сме се събрали, за да почетем и тази година паметта и делото на нашите просветители, които в далечните векове ни даруваха нашата писменост и ни приобщиха към света на европейската християнска цивилизация. В този празничен ден техните имена и техните образи отново греят пред нас, обсипани с венци на признателност и припомняйки ни, че сме наследници на велики предци – титани на духа и колоси на просветата, благодарение на които и днес ние продължаваме да градим  историята си със свое, собствено лице и да принасяме плодове на висока духовност и книжовност, изразявани на езика, който те ни завещаха. Във все повече глобализиращия се и забравящ своите духовни основи свят, в който живеем днес – в началото на третото хилядолетие след Въплъщението на нашия Господ Иисус Христос, образите и примерът, оставен ни от нашите велики просветители, са ни по-нужни от всякога, защото в същността и смисъла на тяхното дело е залогът за нашето съхраняване като народ и за пребъдването на онази държава на духа, в която изразената на родния ни език православна християнска вяра бе превърнала някогашна България. В съхраняването и вярното следване на техните завети е гаранцията за преуспяването ни в света и в историята, за развитието и за процъфтяването ни като народ и като държава – верни приемници на славно и велико дело, наследници и продължители на онези, които са положили основите, върху които и днес ние продължаваме да градим своята култура, своята духовност и своята уникална народностна идентичност. Нека Всемилостивият Бог да благоволи над нас и да ни укрепва в отстояването на посочените ни от нашите божествени просветители добродетели и на завещаните ни от тях непреходни ценности, първото и най-важно място сред които заема предадената ни от тях божествена и спасителна вяра, с която да продължаваме да вървим през вековете и да отдаваме своя дял, надграждайки върху положените от тях здрави основи. Нека внимаваме над себе си и над собствената си идентичност, и не допускаме да се влияем лесно от бързопреходните и съмнителни ценности на този век, но да стоим здраво в православната си християнска вяра и да пазим като най-свято и скъпо наше наследство завещаната ни от светите равноапостолни братя Константин-Кирил и Методий и от всички техни верни ученици и последователи наша изконна православна духовност, книжовност и култура, защото в тях и в тяхното съхраняване и продължаване е съсредоточено всичко онова, което ни прави народ и което ще ни съхрани и занапред. Да пребъде във вековете българската и славянска писменост и култура! Божията любов и Неговата велика милост да бъдат с всички нас! Честит и благословен празник!", "date": "2018.05.24", "title": "Делото на просветителите ни съхранява като народ"}
{"url": "http://standartnews.com/balgariya/naum_shopov_za_etiketite_v_uchilishte_i_edna_prelomna_dvoyka-371908.html", "text": "В Деня на славянската писменост и култура звездата от сериала „Откраднат живот\" Наум Шопов се връща в училището, което е завършил преди шест години. Актьорът се връща към годините, прекарани в класната стая. И си спомня за една двойка по биология, която го подтиква да учи медицина. Към днешна дата само един изпит го дели от титлата „доктор\" – не в хитовия сериал на NOVA, а в живота. Отраснал в семейство на таланти, Наум Шопов ни уверява, че никога не е бил притискан да продължи пътя на именитите си дядо и баща и да остане в семейната актьорска сюжетна линия.", "date": "2018.05.24", "title": "Наум Шопов: За етикетите в училище и една преломна двойка"}
{"url": "http://standartnews.com/balgariya/borisov_i_zaev_podnesoha_ventsi_na_pametnika_na_svetite_bratya-371920.html", "text": "Министър-председателите Бойко Борисов и Зоран Заев и водените от тях официални делегации почетоха съвместно делото на Светите братя Кирил и Методий в базиликата \"Санта Мария Маджоре\" в Рим. Тук през 867 г. папа Адриан II освещава славянската писменост и славянските книги, предава БТА. Бойко Борисов и Зоран Заев подчертаха значимостта на делото на Св. Св. Кирил и Методий, което допринася за духовността, просветата и обединението на славянските народи. Двамата поднесоха венци и пред паметника на светите братя. Българският премиер отбеляза и ролята на Светите братя в областта на дипломацията в този исторически момент. \"На паметната плоча на Св. Св. Кирил и Методий, където са осветени нашите букви, се върнахме към дипломацията. За мен двамата братя са били дипломати\", отбеляза министър-председателят Борисов. Той подчерта значимия принос към делото на Светите братя, като припомни аргументите, с които са убедили папа Адриан II в равенството на нашата писменост с тази на другите народи. По думите на премиера, България и Република Македония показват, че празниците трябва да се отбелязват заедно, а не да са повод за раздори. Премиерът Зоран Заев заяви, че на днешния празник, който се отбелязва заедно от двете делегации, се потвърди истинското приятелство между България и Република Македония.", "date": "2018.05.24", "title": "Борисов и Заев поднесоха венци на паметника на Светите братя"}
{"url": "http://standartnews.com/balgariya/gledna_tochka_za_bukvite_i_abiturientite-371921.html", "text": "Уважаеми господин министър на образованието, Пише Ви един обикновен абитуриент, който претендираше да разбира граматиката, един ден преди да се яви на матурата. В първия ден разбрах, че не съм научил нищо. Че майка ми и баща ми, които са завършили българска филология в Софийския университет, също не са научили нищо и единствената заслуга на университета е била, че тия двама неграмотници най-сетне са се намерили. На третия ден, господин министър, Вашите чиновници ми обясниха, че задачата, за която у дома загубихме дни и часове и дори звънихме на службата за езикови справки на БАН, не била грешна, но Вие все пак ще присъдите по една точка бонус на всички, които са се мъчили да я решават, независимо какъв точно отговор са посочили. Точно в този момент разбрах защо наричат матурата зрелостен изпит. Защото на нея за първи път разбираш важните неща за живота. А те са, че не е важно дали си отговорил правилно или грешно на един изпит, важното е да се потуши общественото недоволство. Никога не е от значение дали знаеш или не - от значение е да си на позицията на силния. След като при влизането на изпита квесторите едва ли не ни подложиха на ядрено-магнитен резонанс, за да установят дали имаме вграден предавател, чрез който извънземни да ни подсказват отговорите, накрая собствените Ви чиновници сътвориха такъв грандиозен гаф, за който трябваше да се обясняват в продължение на три дни. Между другото, точно около Деня на просветата. Не че ми пука, господин министър, аз и без това няма да уча тук, вече съм приет в Лондон. Тия правописни правила ги учих повече от уважение към езика ни и защото майка ми ме пращаше по частни учители. Тези в държавното училище и без това щяха да ми кажат, че правилният отговор е този с Кресненското дефиле. Ама ми стана някак неудобно - така и така заминавам, поне да споделя що за език имаме и на какво ни учите. Ами депутатите непрестанно \"стартират\" и \"входират\" разни документи, а собственото Ви министерство пусна прессъобщение за изпита със сгрешен пълен член и твърде своеобразна представа за пунктуацията и правописа. Слава Богу, успях да го схвана и все пак да се явя на изпита. Но все пак, имайте предвид, господин министър, навремето един човек /Вие ще го намерите чрез отговори А, Б, В и Г/ е написал \"Върви към мощната просвета\" по повод на днешния ни празник. Само че ние не вървим натам. Ние проверяваме точки и запетайки, но вече не проверяваме дух. Проверявате пълния член, но не и дали някой от нас е прочел книга. Проверявате мъртвото тяло на езика, а той е жив. И имате на разположение 400 чиновници. Солунските братя са били само двама. И са имали петима ученици. Поне това запомних, докато се готвих за матурата. И ще отнеса това знание, където и да отида. Ще забравя екзотичните езикови спорове между Вашите чиновници и учените от БАН, защото ще знам най-важното - имаме свои букви. И в тях е кодирана нашата памет.", "date": "2018.05.24", "title": "ГЛЕДНА ТОЧКА: За буквите и абитуриентите"}
{"url": "http://standartnews.com/balgariya/karadaya_preklanyame_se_pred_velichieto_na_slovoto-371926.html", "text": "Ръководството на ДПС поздрави всички по случай Деня на българската просвета и култура и на славянската писменост. \"Днес се прекланяме пред делото на светите братя Кирил и Методий, пред величието на словото и ценността на културата, пред неуморните усилия на всички просветители и учители\", заяви в приветствието си председателят на ДПС Мустафа Карадайъ. \"Нека този празник ни вдъхновява за творчество и съзидание, нека никога не пресъхва любовта ни към знанието, както и поривът към напредък! Със силата на ума и вярата да продължим по своя път към „светли бъднини\"! Честит празник!\", завършва приветствието на Карадайъ.", "date": "2018.05.24", "title": "Карадайъ: Прекланяме се пред величието на словото"}
{"url": "http://standartnews.com/balgariya/10_tayni_na_lekarite_da_se_pazyat_ot_raka-371887.html", "text": "Когато сме обезпокоени от заболяване, търсим помощ от лекарите. Но помислили ли сте някога как лекарите поддържат тяхното здраве? Те всъщност осъществяват ежедневен контакт с пациентите, но по някакъв начин много рядко развиват инфекции. В Америка е проведено допитване сред 10 лекари, които споделят своите съвети за предотвратяване на рак и други заболявания. Предлагаме ви да се запознаете с тях. Спанак, яйца и авокадо Тези три вкусни и здравословни продукта боготвори онкологът Филип Спайс. Всяка сутрин той подготвя следната закуска: една четвърт чаша спанак се смесва с яйцето и се вари в тенджера, след това се добавя още белтъкът на 1 яйце. Добавете щипка твърдо сирене, нарязано авокадо, чили сос и го поставете на филия хляб. Онкологът смята, че това е най-добрата превенция на рака. Предпазете лицето си Кожата ви е най-податлива на рак - това е отдавна известен факт. Дерматологът Джоузеф Собанко от Университета на Пенсилвания всяка сутрин от 30 години слага слънцезащитен крем за лице, който съдържа цинк или титан. Това се е превърнало в ежедневен ритуал за него. Той препоръчва на всички да правят това, защото вредното лъчение на слънцето, съчетано със замърсената околна среда, водят до преждевременно зарастване на кожата ни. Малко аспирин Директорът на програма за превенция рака на дебелото черво в Университета на Кънектикът Даниел Розенберг съветва да се вземат 81 мг аспирин дневно. Според него това ще помогне да се предотврати възпаление на дебелото черво. Тази практика наистина помага, но не е подходяща за всички. Ето защо, преди да започнете да приемате дневната доза аспирин, говорете с вашия лекар. Ако няма противопоказания, продължете, особено ако някой от семейството е имал това заболяване. Изхвърлете пластмасата Професорът по урология Уон Чанг настоява да не използвате пластмасови торбички, защото съдържат вещества, които предизвикват рак. Ето защо е по-добре да използвате керамични и стъклени съдове или хартиени торби, за да съхранявате храната си. Това е по-полезно. Витамин B3 Онкологът Антъни Роси настоятелно препоръчва като хранителна добавка при закуска да взимате никотинамид. Това е форма на витамин В3, която предотвратява възникването на много видове рак на кожата. И като цяло, Антъни Роси препоръчва използването на козметични продукти, съдържащи витамини от вида B. Яжте ядки Интересно наблюдение: Мъжете пушачи, които обичат ядки, е по-малко вероятно да развият рак на белите дробове. Това твърдят изследователи от Националния институт по здравеопазване на САЩ. Най-вероятно това е, защото ядките забавят оксидативния стрес на тялото. Например, онкологът Матю Джъргелън яде шепа бадеми или шам-фъстъци всеки ден. Вкусно и полезно в същото време. Нещо повече, работата на мозъка се подобрява от тази лека закуска. Още риба на скара Сьомга с кафяв ориз и зеленчуци вече е традиционна вечеря на уролога Кристофър Сайгал. Лекарят препоръчва поне 2 пъти седмично да вечеряте рибни ястия. По този начин ще намалите риска от рак на простатата. И ако има възможност, минимизирайте консумацията на месо в полза на рибата. В Обединеното кралство е проведено проучване, което показва, че консумацията на обработено месо по някакъв начин се свързва с колоректален рак. Намалете стреса Хроничният стрес е най-добрият приятел на рака. Той е този, който насърчава възпроизводството на раковите клетки. Урологът Нелсън Бенет от Северозападния университет в Илинойс съветва всеки да отдели време за медитация. Просто седнете в празна стая, изключете телефона, затворете очи, започнете да мислите за нещо приятно, дишайте бавно и дълбоко. След 10-15 сесии ще се научите да се абстрахирате от проблемите. Спортът, умнико! Онкологът Кийт МакКрей вярва, че физическите упражнения са гаранция за здравето. Той обича да кара велосипед и се движи по 35 километра на ден. Проучванията показват, че хората, които активно спортуват по 1,5 часа седмично или просто отделят време за умерена активност по 2,5 часа, намаляват вероятността от смърт от рак средно с 30%. Пийте зелен чай сутрин Онкологът Алън Уон пие чаша зелен чай всяка сутрин. В тази напитка има много антиоксиданти, които служат като превенция на рака при мъжете. Но имайте предвид, че тази напитка е вредна за тези, които вече имат тумор. Това е списък на съветите, които лекарите прилагат в живота си. Много е важно да помогнете на работата на вашето тяло в нашето забързано ежедневие. В края на краищата ракът е чумата на XXI век. Много по-лесно е да се предотврати заболяването, отколкото да се лекува.", "date": "2018.05.24", "title": "10 тайни на лекарите да се пазят от рака"}
{"url": "http://standartnews.com/balgariya/poslanik_raykov_borisov_i_zaev_pokazaha_che_dogovorat_s_makedoniya_ne_e_samo_na_hartiya-371932.html", "text": "Бойко Борисов и Зоран Заев показаха със своето рисъствие в Рим, че договорът за добросъседство не е само на хартия. Това заяви посланикът ни в Рим Марин Райков на приема в посолството. Благодаря на моя приятел Бойко Борисов за днешното съвместно честване, каза Заев. Вижте паметниците на Св. Св. Кирил и Методий с венците на България и Македония, колко хубаво стоят, не си пречат, каза Борисов. - Можем да направим много неща съвместно, Бог напред и ние след него, добави Борисов.", "date": "2018.05.24", "title": "Посланик Райков: Борисов и Заев показаха, че договорът с Македония не е само на хартия"}
{"url": "http://standartnews.com/balgariya/zahlazhdane_za_denya_na_svetite_bratya-371884.html", "text": "На 24 май, великият презник на Светите братя Кирил и Методий, времето ще захладнее. Минималните температури сутринта ще са между 13 и 15 градуса. Ще е почти тихо. Облачността в Западна България ще е по-често значителна. Главно там ще има превалявания, придружени с гръмотевици, по-интензивни и на повече места в планинските райони в часовете около и след обяд. Вечерта явленията ще затихват. В източните райони ще е предимно слънчево. Ще духа слаб до умерен вятър от изток-североизток. Максималните температури ще са между 24 и 29 градуса, в София около 23. Атмосферното налягане ще се понижи и след обяд ще е около средното за май.", "date": "2018.05.24", "title": "Захлаждане за Деня на Светите братя"}
{"url": "http://standartnews.com/balgariya/prezidentat_chestva_24_may_pred_natsionalnata_biblioteka-371883.html", "text": "Президентът Румен Радев ще участва в честванията в София по случай Деня на българската просвета и култура и на славянската писменост – 24 май. Това съобщиха от прессекретариата на държавния глава. В 10.30 часа от сградата на Администрацията на президента държавният глава ще се присъедини към традиционното празнично шествие за 24 май до паметника на светите братя Кирил и Методий. В 11.00 часа пред Националната библиотека „Св. св. Кирил и Методий\" президентът Румен Радев ще присъства на тържествения водосвет за празника и ще произнесе слово. От 18.30 часа в Националния исторически музей в столицата президентът Румен Радев и съпругата му ще бъдат домакини на традиционния прием по случай Деня на славянската просвета и култура и на славянската писменост. Вицепрезидентът Илияна Йотова пък ще открие тържествата по случай Деня на славянската писменост и българската просвета и култура и Деня на града във Велики Преслав. 2018-а е юбилейна за Велики Преслав, тъй като се навършват 1125 г. от обявяването му за столица на Първата българска държава. От 09.00 часа вицепрезидентът ще разговаря с учителския колектив на ОУ „Св. св. Кирил и Методий\" и ще приветства учениците. От 09.50 часа Илияна Йотова ще се включи в тържественото шествие до централния градски площад, където е предвидена официална празнична програма. Посещението на вицепрезидента във Велики Преслав навръх 24 май е кулминацията на пътуването по стъпките на Светите братя Кирил и Методий и техните ученици, което Илияна Йотова предприе, за да почете делото им. Вицепрезидентът се поклони пред светите места в Чешката и Словашката републики и Република Сърбия.", "date": "2018.05.24", "title": "Президентът чества 24 май пред Националната библиотека"}
{"url": "http://standartnews.com/balgariya/60metrov_tribagrenik_za_praznika_na_bukvite-371899.html", "text": "60-метров трибагреник понесоха деца и родители по пешеходната ул. \"Александровска\" в Русе. Така те дадоха още вчера старт на празненствата по повод Деня на българската азбука 24 май. Инициативата бе под наслов \"12 просветлени столетия, 12 века българска книжовна светлина\". Днес шествията на ученици продължават. Децата ще минат по главната улица на града, стигайки до площада пред Общината, където ще има празничен концерт. Кулминацията ще е тържествената церемония в Голяма зала на Доходно здание, на която кметът Пламен Стоилов и председателят на Общинския съвет чл.-кор. проф. дтн Христо Белоев ще връчат ежегодните Награди „Русе\" за постижения в областта на изкуството, културата, образованието и науката, както и приза „Студент на годината\". За втора поредна година ще бъде връчена и Награда „Млад творец\" в памет на актьорите Яна и Георги Стефанови, която се осигурява от тяхното семейство. Заплати за отличници и деца таланти дават кметовете днес по повод Деня на българската азбука. По 12 минимални заплати получават трима изявени зрелостници в Кърджали. Специалната едногодишна Стипендия „Кърджали\" ще им бъде връчена от кмета на града Хасан Азис. Тя ще се превежда всеки месец по банков път. Наградените ще получат още статуетка и грамота. Ще бъдат отличени и изявени ученици, представили достойно Кърджали  на национални и международни конкурси, олимпиади, състезания, както и изявени учители, просветни и културни дейци  - художници, музиканти, писатели, журналисти. Свои награди за млади дарования ще обяви и Ротари клуб Кърджали. Начело на празничното шествие в Кърджали ще бъдат гвардейци, мажоретки и фанфарен оркестър. 10 минимални работни заплати получава днес и талантливата Анна-Мария Асенова, прославила Монтана с виртуозните си изпълнения на пиано по време на международни фестивали по класическа музика. Наградата, която се дава в помощ на семейството за развитие на даровитото му дете, ще бъде връчена днес от кмета Златко Живков. Той награждава още 9 талантливи деца. Техните отличия са от една до 6 минимални заплати. И децата от забавачките в Монтана се включват в празничното шествие за 24 май, което тръгва днес по централния булевард „Трети март\" в Монтана. Колоните ще води духовият оркестър на природо-математическата гимназия, ръководен от учителя по музика Пламен Крумов. Трибагреник ще понесат на ръцете си и учениците-отличници във Враца. При сградата на читалище „Развитие\" колоните на празничното шествие ще се разделят на два лъча. Първият ще се отправи към площад „Христо Ботев\" и ще остави знамето до паметника на Войводата. Вторият ще спре пред паметника на братята Кирил и Методий, където ще има тържествена церемония. Празнични шествия на ученици, учители, студенти, учени, дейци на културата и изкуството ще има днес в цялата страна. Шествието в столицата ще тръгне от Археологическия музей и ще стигне до паметника на светите братя Кирил и Методий пред Националната библиотека, където стихотворението „Аз съм българче\" от Иван Вазов ще изпълнят Симеон Йорданов и Борислава Петрова, ученици от I клас в Националния учебен комплекс по култура – Горна баня. Водещ на тържествената церемонията ще бъде директорът на Народния театър, големият български актьор Мариус Донкин. Поздравителни слова ще произнесат президентът Румен Радев, столичният кмет Йорданка Фандъкова и просветният министър Красимир Вълчев. В церемонията ще участват ученици от I клас на 133 СУ „А. С. Пушкин\" и Младежката хорова капела към Националното музикално училище „Любомир Пипков\" с диригент Татяна Христова.", "date": "2018.05.24", "title": "60-метров трибагреник за празника на буквите"}
{"url": "http://standartnews.com/balgariya/24_may_obedini_balgarite_v_ukrayna-371919.html", "text": "Празникът на българската култура ни дава възможност да се обединим, защото имаме общи идеали. Това каза Антон Киссе, председател на Асоциацията на българите в Украйна и депутат в украинския парламент, цитиран от Фокус. Киссе подчерта, че благодарение на българското правителство през последните години активно работи програмата „Роден език\", която дава възможност в Украйна да се изучава българския език и култура. По думите му 39 училища в област Одеса задължително учат роден език и история. „Този опит искаме да го пренесем и да го реализираме в Запорожка област, където има около 40 хиляди българи и 15 училища, в които се учат български деца. Съжалявам, че само в едно училище – Приморския лицей, се учи български език. В другите училища още не можем да въведем изучаването на българския език. По тези въпроси имаме голямо желание да постигнем успех\", коментира Антон Киссе. Той изрази надежда, че подписаното споразумение между министрите на образованието на България и Украйна ще даде възможност българският език да се изучава задължително и в държавните училища на Запорожка област.", "date": "2018.05.24", "title": "24 май обедини българите в Украйна"}
{"url": "http://standartnews.com/balgariya/krasimir_valchev_profesionalnoto_obrazovanie_shte_stava_vse_poprivlekatelno_i_povisoko_plateno-371906.html", "text": "Професионалното образование ще става все по-привлекателно и по-високо платено. Това каза за Радио „Фокус\" министърът на образованието Красимир Вълчев. Той поясни, че усилията на образователното министерство през следващите години ще бъдат насочени към разкриването на повече места за прием в професионалните гимназии. „Това, което ни казва пазарът на труда, е, че имаме все повече позиции, които изискват средно техническо професионално образование. Те са с по-високи възнаграждения от тези, които изискват висше образование. Пазарът на труда все повече изисква квалификация, а не образователна степен. Професионалното образование ще става все по-привлекателно, защото предприятията днес са далеч по- технологизирани и по-чисти, ще стават и все по-високо платени позициите, които изискват професионално образование. Ние трябва да намерим начин, това да го кажем на учениците и техните родители\", каза образователният министър. Красимир Вълчев допълни, че вече са предложени промени в Закона за професионалното образование, които целят неговото развитие и насърчаване.", "date": "2018.05.24", "title": "Красимир Вълчев: Професионалното образование ще става все по-привлекателно и по-високо платено"}
{"url": "http://standartnews.com/kultura/izlozhbite__nayskapi_v_london-371924.html", "text": "Най-скъпо излиза да посетите популярни експозиции в Лондон, твърдят експерти, които са изчислили къде по света е по-изгодно да се наслаждавате на изкуството. Критици и журналисти постоянно и активно призовават да влезем на най-забележителните изложби. Английските вестници, например, пишат, че е задължително да видите ретроспекцията на Дейвид Хокни в Tate Britain. Но много от тях забравям, че посещението на музея за \"обикновения\" човек е много различно от това на критика и журналиста, които влизат без шум, суматоха, опашки и входни такси. Билетите за възрастен без отстъпка през уикенда за десетте най-популярни изложби в Лондон миналата година са стрували 166,50 паунда - от най-евтините талони за Хокусай в Британския музей по 12 паунда до най-скъпите от по 24 паунда за експозицията, посветена на \"Пинк флойд\" в музея \"Виктория и Албърт\". Интересно е, че през последната седмица, в която може да се видят артефактите, Статистиката отвъд океана и по-точно тази в Ню Йорк за 2017-а разкрива, че разходите за посещение на десетте най-популярни изложби там са почти същите като в Лондон - 168 паунда или 234 долара. В същото време в повечето музеи на града - за разлика от Лондон - входният билет ви дава право да посещавате всички постоянни и временни експозиции. Крайната цена на билет за всяка от десетте изложби е 25 долара - изключение е музеят Метрополитън, който до 1 март тази година работеше по системата \"Платете, колкото искате\". Оказа се, че средната сума, която оставят гостите е 9 долара. Сега посетителите от други градове плащат 25 долара за влизане, а  старата система работи само за местните. Горната статистика включва посещение на всяка изложба от топ 10 по отделно, но датите на някои от тях се засичат и те могат да се видят при едно посещение в музея. Париж изглежда много гостоприемен в сравнение с Лондон и Ню Йорк. Тук арт любителите плащат една трета по-малко от миналата година - само 126 евро. В парижките музеи функционира система, подобна на американската - купувате един билет, който ви дава право да посещавате музея и временни изложби. Въпреки това, тези изчисления не включват разходите за пътуване на семейството, и, разбира се, задължителната чаша кафе с кроасан - Във всички музеи се продават билети с отстъпка (за студенти, пенсионери и т.н.), както и почти всеки един от тях имат програми за членство, които обаче са печеливши само с многократни посещения. В Москва посетителите плащат два или три пъти по-малко на фона на трите мегаполиса на запад - само 4500 рубли: 72, 16 долара или 58, 55 евро. Отново с един билет може да се разгледа, например, част от постоянната експозиция на музея \"Пушкин\", Катедралния площад и временна експозиция. С един билет в Art Museum Мултимедия можете да видите всички отворени изложби, както и в частния \"Гараж\" на Даря Жукова - въпреки че там показаното на първия етаж винаги е безплатно. В държавните музеи всяка трета неделя на месеца е безплатна. Изложбите в Манеж са напълно без пари - винаги и за всички. В София - макар и да няма официална статистика, е ясно, че цените на билетите за музеите са далеч по-ниски, а повечето зали работят без или със символичен вход. Можете да разгледате представителната експозиция в „Квадрат 500\" за 10 лева без отстъпка. Срещу 6 лева влизат във филиалите -  „Двореца\", Музея на социалистическото изкуство, Софийския арсенал – музей за съвременно изкуство, Музея за християнско изкуство - Крипта на храм-паметник \"Свети Александър Невски\". Всеки четвъртък цената на билетите е 2 лева. Посещенията в къщите-музеи \"Никола Танев\", \"Вера Недкова\" и \"Иван Лазаров\"  са само по предварителна заявка, но с цена от 3 лева. В НИМ цената също е 10 лева, но музеят предлага комбинирани билети с Боянската църква (12 лева) и Земенския манастир (14 лева.), като посещението може да се извърши в рамките на месец. Годишните музейни карти са с 8 посещения за 20 лева или 4 за 10 лева, пише Artprice.bg.", "date": "2018.05.24", "title": "Изложбите - най-скъпи в Лондон"}
