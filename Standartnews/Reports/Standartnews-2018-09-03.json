{"url": "http://standartnews.com/svyat/rusiya_se_proshtava_s_yosif_kobzon-375388.html", "text": "Колеги, близки и почитатели на творчеството на певеца и депутат Йосиф Кобзон го изпратиха по последния му път в московската Концертна зала „Чайковски\", предава РИА Новости. Сред първите, които дойдоха да се простят с изтъкнатия изпълнител са космонавтът Валентина Терешкова и лекарят Леонид Рошал, както и певицата Алла Пугачова. Последно сбогом с певеца си взеха руският президент Владимир Путин, както и премиерът Дмитрий Медведев. Народният артист на СССР и депутат от Държавната дума Йосиф Кобзон почина в четвъртък на 81-годишна възраст. Той ще бъде погребан в юдейската част на Востряковското гробище, редом до майка си.", "date": "2018.09.02", "title": "Русия се прощава с Йосиф Кобзон"}
{"url": "http://standartnews.com/svyat/nad_300_arestuvani_sled_poredna_vecher_na_burni_protesti_v_iztochna_germaniya-375379.html", "text": "Най-малко 300 души са задържани след вчерашните поредни протести в източния германски град Кемниц. До арестите се стигна след множество сблъсъци между протестиращи и полиция. Поне 11 души, пък са ранени и им е оказана медицинска помощ. Демонстрацията отново бе организирана от крайнодясната партия \"Алтернатива за Германия\", както и антиимигрантското движение ПЕГИДА. Около 9500 души отново протестираха срещу политиката по отношение на бежанците и канцлера Ангела Меркел, а повод за действията им е убийството на германец отпреди няколко дни, за което са задържани сириец и иракчанин. \"Полицията задържа около 300 души. Те изглежда се опитваха да се внедрят в група поддръжници на партията \"Алтернатива за Германия\". Полицията предотврати сблъсъка между различни групи\", се добавя в изявлението. След приключването на митинга на крайнодесните организации много протестиращи отказаха да напуснат района. Полицията засили присъствието си и докара водни оръдия. Това обаче не бе единственият протест в Кемниц в събота вечер. Около 3500 противници на ксенофобията от своя страна излязоха под надслов \"Имай сърце, а не омраза\". Те призоваха въпросното убийство да не бъде използвано за политическа употреба. Общо 1800 полицаи бяха разположени из Кемниц, за да гарантират за реда в града.", "date": "2018.09.02", "title": "Над 300 арестувани след поредна вечер на бурни протести в Източна Германия"}
{"url": "http://standartnews.com/svyat/ataka_s_kola_bomba_v_somaliya_ima_zaginali_-375386.html", "text": "Най-малко трима души са загинали, сред тях и дете, в самоубийствения атентат, извършен с кола бомба в сомалийската столица Могадишу. Терористът се е опитал да мине с висока скорост през контролен пункт пред административна сграда, но е бил спрян от силите за сигурност и тогава се е взривил. Четирима души са ранени, повечето ученици от близко ислямско училище. Властите предупредиха, че жертвите може да се окажат повече, защото от взрива са рухнали близки сгради, включително джамия. Отговорност за нападението по своето радио пое ислямистката групировка \"Аш Шабаб\", която воюва срещу сомалийското правителство.", "date": "2018.09.02", "title": "Атака с кола бомба в Сомалия, има загинали"}
{"url": "http://standartnews.com/svyat/kritiki_kam_tramp_na_pogrebenieto_na_makkeyn_-375381.html", "text": "Меган Маккейн, дъщерята на американския сенатор републиканец Джон Маккейн, отдаде почит към покойния си баща чрез остра критика към президента Доналд Тръмп. Без да го назовава поименно, тя го обвини в „евтина реторика\" срещу човека, признат за военен герой и именит държавник, предаде Ройтерс. Съгласно предсмъртното желание на Маккейн Тръмп не присъства на погребението. Сред публиката обаче бяха дъщеря му Иванка и съпругът ѝ Джаред Кушнер. По време на церемонията американският президент отиде в един от голф клубовете си, близо до Вашингтон и пускаше в \"Туитър\" текстове на други теми. Дъщерята на Маккейн взе повод от предизборния лозунг на Тръмп „Да направим Америка велика отново\", като заяви, че за баща й Америка винаги е била велика. Бившият американски президент Барак Обама отдаде почит на някогашния си политически съперник, сенатор Джон Маккейн, починал преди една седмица, предаде Асошиейтед прес. В словото си на погребението на републиканеца Маккейн демократът Обама го нарече \"изключителен човек, боец, държавник, патриот, олицетворявал най-доброто в Америка\". Обама подчерта, че Маккейн е бил консерватор, но е разбирал, че има принципи, които са над политиката, а някои ценности са над партийните интереси. Мнозина американци изказаха възмущението си в социалните мрежи от крайното политизиране на събитието.", "date": "2018.09.02", "title": "Критики към Тръмп на погребението на Маккейн"}
{"url": "http://standartnews.com/svyat/vliza_v_sila_zabranata_varhu_proizvodstvoto_na_halogenni_krushki-375383.html", "text": "От днес в Европейския съюз влиза в сила забрана върху производството на повечето видове халогенни крушки. Търговците обаче могат да продължат да продават наличните си на склад количества до изчерпването им. Халогенните крушки ще бъдат заменени предимно с LED осветление. Според Европейската комисия така ще се пести огромно количество енергия, посочва БНТ. През 2012 година ЕС забрани производството на обикновени крушки, от днес в историята отиват и халогенните. Мотивите са, че не са достатъчно енергийно ефективни. Забраната им първоначално беше планирана за септември 2016 година. Заради опасения, че на пазара няма достатъчно алтернативи, срокът беше удължен с две години. От днес производителите ще могат да предлагат само крушки, които имат поне енергиен клас B според европейската скала за етикиране. Според Еврокомисията халогенните лампи използват пет път повече енергия, отколкото тяхната алтернатива - LED крушките. Със спирането им от производство годишно ще се пести енергия, равна на потреблението на страна като Португалия в продължение на 5 години. Промените също означават и значително намаляване на отпадъците, защото потребителите от Европейския съюз ще използват по-малко електрически крушки всяка година. Очаква се и намаляване на вредните емисии въглероден двуокис във въздуха. Освен това новите LED крушки ще могат да се рециклират.", "date": "2018.09.02", "title": "Влиза в сила забраната върху производството на халогенни крушки"}
{"url": "http://standartnews.com/kultura/stiliyan_ivanov_vinagi_sam_gotov_da_tragna_v_obrecheni_posoki-375384.html", "text": "Стилиян Иванов, който празнува юбилей, е завършил режисура във ВИТИЗ „Кръстю Сарафов\" в класа на академик Хачо Бояджиев. Създал е повече от 1000 тв предавания и над 200 музикални и рекламни видео клипове. Автор и режисьор е на 45 документални филма, в част от които пресъздава личните си срещи с \"необикновените\" прояви на невидимия свят от ашрамите на Индия до шаманите на Канада и от пирамидите на Египет до Нотр Дам във Франция. Член е на Съюза на българските астролози \"Иван Станчев\". Водещ на десетки семинари по себепознание у нас и в чужбина. Автор е на 3 книги. Преподавател по интернет и медии. Съсобственик на телевизия TV ART, радио \"Антена\" и продуцентска къща DodoFilm. - Господин Иванов, как от отличник в Природо-математическата гимназия като вас се пръкна човек на изкуството,  а най-вече – на киното? - Винаги ми е харесвало да слушам истории. Още повече – да ги разказвам. От малък забелязах, че сюжетите  ставаха по-въздействащи, когато към тях звучеше музика. А ако в разказа прибавех някой и друг \"герой\" от моите играчки, слушателите - първо приятелите, после и съучениците -  винаги разбираха не само това, което казвах, но и преживяваха на 100 % моите емоции.  И тъй като откакто се помня обичам животните, използвах детското си \"откритие\", за да убеждавам околните, че светът не е собственост само на хората и че ние трябва да се грижим за нашите по-малки братя - животните. Напредвайки в живота, се сблъсквах с все повече и все по-голяма човешка жестокост спрямо слабите и безащитните. Като ученик дори съм писал няколко \"поучителни\" статии за природата в тогавашни средношколски издания. Ефект - никакъв! Никой не се трогваше от реалната болка на другите живи същества. Същевременно хората се впечатляваха и дни наред коментираха измислените страсти на Марико Сан или робинята Изаура. Шок! И бързо отрезвяване - разбрах, че никой не ще и да знае за неволите на заобикалящия го свят, ако разказвайки за него, не вмъкнеш малко измислен блясък и примамливи ритми. - Тогава ли решихте да ставате режисьор? - Да. Ама по онова време, за да те приемат в клас „режисура\" във ВИТИЗ, трябваше да имаш завършено друго висше образование.  Така направих план - след казармата започнах да уча „Биотехнологии\" в Софийския университет. Но още след първи курс съвсем случайно (тогава мислех, че е случайно) попаднах на обява от ВИТИЗ, в която се казваше, че е отпаднало въпросното изискване за първа диплома при бъдещите режисьори. - Не беше ли твърде рисковано да зарежете питомното, за да гоните дивото? - И още как.  За да кандидатствам, трябваше да рискувам: да се откажа от студентските права в Софийския университет, при това в атрактивна за времето си специалност, за да подам документи за кандидатстване във ВИТИЗ. Родителите ми бяха убедени, че смяната на биотехнологията с режисурата е кон за кокошка.  Не се съобразих с мнението им. Рискувах. И спечелих Научих най-добрия урок в живота си: Никога да не слушам другите, а да правя това, което искам. Ясно ви е, че веднъж приел тази истина, през годините винаги съм отклонявал предложения за перспективни и обещаващи ангажименти и съм тръгвал в абсурдни посоки - колкото и да са били обречени. Винаги съм си давал сметка, че съм благословен - още на 20 осъзнах, че успехът идва тогава, когато съчетаеш адекватно Вярата и Знанието. - Когато през 90-те се набъркахте от раз и със замах в тв бизнеса, имаше ли „добри хора\", които се опитаха да ви спънат? - Да. Имаше - погледнато от дистанцията на времето. Но тогава дори не съм ги забелязал. Винаги съм отстоявал идеите си  без \"животоспасяващата\" предпазливост, която е присъща на повечето хора: да си мълчат пред силните на деня.  Но това сигурно идва от средиземноморските ми корени... - Припомнете ни интригата около „Голите новини\" – предаване, което май е без аналог въобще в ефира? - Направих ги преди 18 години като реакция към мазната журналистика, която тогава се лееше от екраните – а днес отдавна ги е запушила. България имаше - а и все още има - десетки тежки проблеми, а в онази времена репортери и водещи пълнеха главите ни с информационен боклук по несъществени теми.  Идеята,  която беше разбрана от всички задгранични медии, но не и у нас,  бе, че така и така няма умни и смели журналисти, нека поне да бъдат голи.  Държава, която не може да си позволи свободни медии, превръща журналистиката в порнография.  На брой 10 от изданието, НСРТ,  тогавашният СЕМ, прозря посланието на „Голите новини\" и намекна на собствениците на телевизията, която ги излъчваше, че  трябва да спрат предаването. - На какво ви научиха за занаята вашите приятели и гурута Хачо Бояджиев и Васа Ганчева? - Че режисурата е разказ.  Разказ за нещата, които виждаш - и за това, което чувстваш. Че трябва да мислиш не само логично, но и в образи. Да си наясно със себе си, за да си наясно със света, в който живееш - с темите, които разказваш, с публиката, към която си се насочил. -  Снимал сте толкова филми, колкото години празнувате тази седмица – каква е разликата между киното и телевизията през 90-те и днес? - Киното е разказ в картина и звук. И въпреки напредъка на технологиите, идеите, които се \"прожектират\" на световния екран чрез интернет, телевизии и киносалони, са все така изпълнени с малоазийски миазми.  Не  само като саунд, но и като визия - независимо на висок или на нисък стил, според аполоновото или според дионисовото начало в изкуството:  все още някой някого обича, някой някого спасява и т.н.  От античността до днес има разлика в изразните средства, но няма разлика в съдържанието. Очаквам поколенията след нас да разкажат за вътрешния свят на човека, в който обичащият и обичаният, спасителят и спасеният са един и същи герой. - Невена Коканова ли ви заведе при Ванга – знае се, че двете бяха много близки. Разкажете как направихте спектакъла си с голямата актриса... - Винаги съм харесал Невена. Запознахме сме и често й гостувах. Но станахме наистина близки,  след като направихме поетичния спектакъл по стихове на Лена Левчева. В него Невена рецитираше, а челистът Анатоли Кръстев създаваше музика на прима виста - нещо като джем сешън между чело и човешки глас. Колкото до Ванга... Да, с Невена й гостувахме за Нова година и въпреки неувереността ми, тя се съгласи да направим филм за нея - последният приживе, в който избра да отправи предсмъртните си послания към хората. Благодарен съм на Невена и на леля Ванга - две български икони - за това, че макар и за кратко, споделиха с мен земния си път. - Вярно ли е,  че Стефка Съботинова – друга ваша голяма приятелка и екранна героиня,  безпогрешно е познавала на кафе и на карти? - Това не знам. Но много хора от артистичния свят са изкушени да надникват нерегламентирано в невидимите светове. - Кога и как осъзнахте страстта си към астрологията? - Астрологията привлече вниманието ми още през 1988-а, когато много атрактивна дама (в онези години беше пропътувала целия свят) нарисува, начерта, създаде простичък математически модел на моите мисли, чувства и амбиции. От тогава до днес (точно 30 години), когато пътувам в България и по света, използвам всеки удобен случай да надградя познанията ми в областта на тази древна наука. За щастие, професията ми на режисьор ме срещана с уникални хора - мъдреци от Изтока, шамани от Севера, дервиши от Юга и учени от Запада. - Ясно е,  че няма как да отговорите конкретно, но все пак: представителите на коя социална група – политици, бизнесмени, артисти, журналисти  – най-много искат да знаят какво бъдеще ги очаква? - Колкото е по-осъзнат човек, толкова повече допуска възможността животът му и светът да имат математически модел, чрез който процесите в тях да се прогнозират.  И защото голяма част от гореизброените групи са доста суеверни и примитивни в представите си за духовния свят,  искам да сложа ясна черта между астрологията и врачуването. Астрологията предлага поредица от избори, които всеки човек трябва да направи сам. Врачките освобождават човека от отговорностите на взетите решения. За съжаление, отчайващо много политици са почитатели на врачките -  Трябва  ли  да  се плашим,  когато пред името на някоя планета се появи  понятието  „ретроградност\"? - Не.  Това е точно толкова плашещо, колкото алтернативата за ляв завой при наличен забранен десен на Т-образно кръстовище. - Напоследък в България отново се случи серия от трагедии – катастрофи, прегазени, удавени. Правилно ли е все по-често да се питаме дали това е Божие наказание заради вечното ни безхаберие и тоталната ни отчужденост? - Не. С всичко това алчните политици наказват заспалия електорат за поколенческата пасивност и роболепие. -  Какво да очакваме в близко бъдеще, какво обещават звездите на многострадалния български народ? - Обещават това, което е заслужил с действията си до тук. Опс. Грешка! С бездействията си. Звездите гарантират на българите още много измислени болести по добитъка и реални катастрофи по пътищата. - Ще има ли трусове в политиката? - Уран е ретрограден до януари 2019-а. Ако няма трусове в политиката, то значи, че България се намира на друга планета и аспектите на астрологичните знаци не я касаят. -  Много по-често от хиляди други сънародници сте в Русия и в Турция – как се отнасят,  според вас,  там към българите? - Когато имат интерес от теб, демонстрират огромно уважение, чак до степен \"хватит!\" и \"байгън!\". В останалите случаи – със снизхождение. - Над какво работите в момента? - В пореден филм продължавам темата за дервишите - мистиците на Изтока. Благодаря за това на моя меценат Гергана Ташкова. Предстоят ми и поредица курсове по \"Астрология на познанието\" за начинаещи, както и преподаване по режисура в частен колеж по изкуствата. - Имате ли ново куче? - Преди 2 години осинових куче от приют. Приканвам всеки да го направи. Не купувайте животни - осиновете ги!", "date": "2018.09.02", "title": "Стилиян Иванов: Винаги съм готов да тръгна в обречени посоки"}
{"url": "http://standartnews.com/lyubopitno/bono_izgubi_glasa_si_i_prekasna_kontserta_na_u2_v_berlin-375394.html", "text": "Ирландската група U2 прекъсна снощи концерта си в Берлин малко след началото, защото фронтменът ѝ Боно изгуби гласа си, съобщи Би Би Си. След първите няколко песни Боно се извини на публиката, като каза: \"Мисля, че не можем да продължим. Няма да е честно към вас\". На зрителите в \"Мерцедес Бенц арена\" първо бе казано, че ще има малка пауза, но по-късно бе съобщено, че концертът няма да продължи, а ще се състои на друга дата. В изявление, публикувано на сайта на групата, се изразява съжаление от прекъсването на концерта и се казва, че преди шоуто Боно е бил в отлична форма, но след като изпял няколко песни, усетил, че съвсем няма глас.", "date": "2018.09.02", "title": "Боно изгуби гласа си и прекъсна концерта на U2 в Берлин"}
{"url": "http://standartnews.com/sport/ronaldo_izpuska_no_sinat_mu_e_tochen-375393.html", "text": "Новата голяма звезда на \"Ювентус\" - Кристиано Роналдо, все още не е открил головата си сметка за тима след 3 изиграни мача. Това като че ли притеснява самия играч, както и феновете. Спокоен е само синът на португалеца, който носи също име и... бележи. Младши отскоро е част от школата на \"Юве\" и, за разлика от известния си баща, записа първи гол. Малчуганът получи топката в средата на терена, излъга няколко защитници и я прати във вратата хладнокръвно. Кристиано-младши играе за младежкия тим до 9 години на \"Старата госпожа\", откакто татко му премина в гранда от Торино за 120 млн. евро. Той от малък показва афинитет към футбола и често пресъздава на терена с връстниците си техниката на португалския капитан. Предвид головите сметки на двамата, май татко Роналдо ще трябва да получи някои урок от наследника си.", "date": "2018.09.02", "title": "Роналдо изпуска, но синът му е точен"}
{"url": "http://standartnews.com/sport/ministar_kralev_otkri_renoviranata_sportna_zala_ivan_handzhiev_v_ruse-375399.html", "text": "Министърът на младежта и спорта Красен Кралев, кметът на Русе Пламен Стоилов, народният представител Пламен Нунев, вицепрезидентът на Българската федерация по волейбол Любо Ганев и почетният президент на Българската федерация по борба Валентин Йорданов откриха изцяло обновената зала „Иван Ханджиев \". Съоръжението ще се използва за тренировъчна зала по време на Световното първенство по волейбол за мъже. В Русе ще се играят мачовете от груба „Б\", в която са отборите на Бразилия, Холандия, Франция, Канада, Египет и Китай. „Горд и щастлив съм от инвестициите в спортна инфраструктура, които правим в Русе. Работим прекрасно и с кмета Пламен Стоилов, и с Пламен Нунев. Инвестирахме доста средства в стадиона, в залата по борба, в залата за тенис на маса, а сега и в залата за волейбол. Защото и волейболният отбор, който тази година влезе в Суперлигата, трябва да бъде подкрепен. Вече имат условия къде да тренират, а аз вярвам, че ще развият още и детско-юношеската си школа\", заяви Кралев. Министърът подчерта, че една от основните цели на домакинствата на големи първенства е да може подрастващите да се докоснат до най-големите български и световни звезди. „Целта е българските деца да се запалят по спорта. Защото сме стигнали един критичен процент от млади хора, които се занимават със спорт - едва под 30%. За това правим всичко възможно като държава да им осигурим условия за тренировки и допълнителна мотивация. Трябва да работим и с българските семейства, за да може децата ни да обърнат по-сериозно внимание на спорта. Много пъти сме говорили, че така ще се изгради едно по-здраво поколение. И не само ще съживим, но и ще вдигнем нивото на българския спорт. Така че нека всички родители да се възползват от тези нови условия, които се опитваме да предоставим на българските деца, за да могат да тренират и да следват примера на спортисти като Валентин Йорданов и Любо Ганев\", заяви Кралев. Министърът изтъкна, че влиянието на двама от най-известните русенски спортисти Валентин Йорданов и Любо Ганев за възхода на местния спорт е много сериозно. Кралев обяви, че ще се работи и за реконструкция на боксовата зала в Русе. До броени седмици ще започне реконструкцията и на спортното училище в града. „Русенският бокс заслужава сериозна подкрепа. Особено дамската школа, която се утвърждава като водеща в България. А при жените сме една от големите сили в Европа и света\", каза министърът. Кралев изрази увереност, че Русе ще бъде отличен домакин на Световното първенство по волейбол и изтъкна активната подкрепа, която общината оказва на организаторите. Кметът Пламен Стоилов благодари на министър Красен Кралев за помощта, с която продължава да се развива спортът в Русе. „Гордеем се, че по време на Световното първенство в Русе, зала „Иван Ханджиев\" ще бъде една от залите за тренировка на отборите.\" каза Стоилов. Любо Ганев изтъкна, че през последните години се прави изключително много за изграждането на спортна инфраструктура. „Единственият начин да върнем хората в залите и по стадионите е като им се създадат добри условия за спорт\", заяви вицепрезидентът на Българската федерация по волейбол. Ремонтът на зала „Иван Ханджиев\" включва полагане на топлоизолация на фасада и таван, подмяна на прозорци, врати и хидроизолация. На пода е поставена винилова настилка и са ремонтирани санитарните помещения. Извършена е и частична подмяна на електрическата и ВиК инсталациите. Стойността на ремонта е над 220 000 лв., осигурени от Министерството на младежта и спорта. Община Русе е инвестирала 18 000 лв. в оборудването на залата. На откриването присъстваха множество бивши и настоящи русенски спортисти, както и мъжкият волейболен отбор на „Дунав\" (Русе), който ще бъде основен ползвател на залата. Министър Кралев проведе среща с ръководството на общината, на която бяха обсъдени подробности около организацията на Световното първенство по волейбол. Той разгледа и фотоизложба, посветена на успехите на българския волейбол и отборите, които ще играят в Русе.", "date": "2018.09.02", "title": "Министър Кралев откри реновираната спортна зала „Иван Ханджиев” в Русе"}
{"url": "http://standartnews.com/mneniya/sadbata_na_darzhavata_v_kutiya_za_obuvki-375400.html", "text": "  Бягай, Вълчо, бягай! Този призив се появи на десетки стени във фейсбук часове след Черния петък за една от най-богатите фамилии - когато спецслужбите нахлуха в офисите им, прокурорите поискаха европейска заповед за бащата и майката, а синът им осъмна не в тузарското си заведение, а в следствения арест. Явно авторите на тези постове правят неслучайна препратка към великия роман на Джон Ъпдайк - \"Заеко, бягай!\" В който основният герой изгуби всичко, защото не се съобразяваше с нищо, интересувайки се само от себе си и собствените си инстинкти. Ако се питате кой е Вълчо, то това е другото име на именития за  българския преход бизнесмен Ветко Арабаджиев. Очаквно акцията, водена от зам.главния прокурор Иван Гешев, задмина по интерес оставките на тримата министри. Все пак рокадите в кабинета бяха предизвестени заради трагедията в Своге, докато туристическият бос от десетилетия се смяташе за недосегаем. Фактът, че именно той приюти в хотела си \"Маринела\" всички ВИП гости по време на европредседателството, не подсказваше с нищо, че само три месеца по-късно ще бъде първата едра риба, която ще падне в прокурорската мрежа, хвърлена заради дългоочакваното от обществото въздаване на справедливост. Имаше защо прокурорът Гешев да благодари на хората си, че през петте дни, в които са планирали операцията, информацията не е изтекла. Точно обратното се е случвало на няколко пъти досега, когато новината, че са вдигнали мерника на Арабаджиеви, обикаляше столицата още преди спецполиаците да са започнали да планират операцията си. Щастливото досега семейство винаги е било едно от най-недолюбваните заради натрапчивото парадиране с лукса. Но е истина, че и депутати от всички политически сили. Затова и няма как новината за европейската заповед за ареста да не притесни тези, които доскоро се гордееха, че са част от близкото им обкръжение. Чисто по български, сега те първи ще се обърнат срещу доскорошните си благодетели и публично ще се отрекат от тях. Или най-наивно ще обясняват, че никога не са имали и най-бегла представа, че парите за софрите, яхтите, самолетите и безкрайните почивки до най-екзотичните дестинации може да са свързани с укриване на данъци. А най-искрено вярвят, че са благодарение само на уникалния туристически продукт, който семейство Арабаджиеви са превърнали в златна мина. Тепърва ще се разплита истината за шеметната  кариера на счетоводителя в пловдивския месокомбинат до върховете в т. нар. бизнес елит у нас, в който той преседя над 20 години. Докато се гадае каква ще е съдбата му, едни 10 милиона изскочиха от куфари, кашони и метални каси в офисите на Арабаджиеви и учудиха дори прокурорите, които признаха, че не са виждали подобно нещо. Светкавично се завъртяха поне 3 версии защо бизнесмен държи в офиса си толкова много пари кеш. Нека ги разгледаме по-старателно. 1-ва версия. Джобни пари и такса \"спокойствие\". Едва ли Маринела къта месеци наред пари, за да си позволи някой впечатляващ диамант. А оборотите хипотетично от сивия сектор едва ли стоят в куфари в семейството на безспорен финансов спец. 2-ра версия. Събирали пари, защото надушвали акцията и искали да изпратят Вълчо-младши в далечна чужбина. Има логика, но фактите са противоречиви. Ако се притесняват за сина си, защо семейството безгрижно отдъхва в Сен Тропе, както  всяка година? И защо Маринела пуска в профила си снимки от най-тузарските заведения? На една от тях дори показва как бутилката шампанско струва 75 000 евро. В същото време синът им Вълчо, вместо да стяга куфарите, обновява нощния бар и само ден преди обиските в хотела, кани стотици гости на откриването на клуба след едномесечен ремонт. Нещо не се връзва. 3-та версия. Парите били за антиправителствения митинг на 16 септември. Сметката е проста. За да се съберат 100 000 човека, трябвало да им плалят по 100 лева.  Любителите на тази теория на конспирацията дори обявиха как след намирането на парите, протестът се отложил. Ефектно, но много примитивно. Не е тайна, че Ветко винаги е бил сред спонсорите и на БСП. Но да е сред заговорниците за свалянето на Борисов, е много малко вероятно. Все пак И макар че в последно време много се надцени, едва ли  е стигнал чак до самозабрава. Голяма обида за всички опоненти на Борисов е спонсор на митинга им \"Корупцията убива\" да е точно смятания от тях за олигарх Арабаджиев. Не по-малка е обидата за всички симпатизанти на Борисов. Все пак не може оставката на кабинета и разтурянето на държавата да е в ръцете на един от тези патриарси на прехода, които засилиха чувството за омраза и мъст към всички богати. Още повече съдбата на държавата да зависи от големината на кутиите за обувки на Маринела. Сигурно причината за внушителната сумата е много по-прозаична, но известна само на  семейството. Истината е, че няма да могат да се възползват от нея, както и от впечатляващия си автомобилен парк. Но това си е само техен кахър. За всички останали важни са отговорите на други    въпроси -  ще успее ли прокуратурата да превърне Ветко в българския Ал Капоне? Ще има ли куража да продължи и с други герои на прехода? Няма как да търсиш справедливост, ако няма стабилност в държавата, казват прокурорите. И са прави.", "date": "2018.09.02", "title": "Съдбата на държавата в кутия за обувки"}
{"url": "http://standartnews.com/balgariya/v_natsionalnata_biblioteka_ima_i_prilepi-375390.html", "text": "Ако посетите Националната библиотека „Св. Св. Кирил и Методий\" в София, освен книги ще видите и прилепи в коридорите на сградата. С високите си тавани и близостта до Борисовата градина библиотеката се оказала удобен дом за дребните летящи бозайници и те се заселили в нея. Биолози извикани на място са установили, че видът е ръждив вечерник. Прилепите не хапят и не нападат хора.", "date": "2018.09.02", "title": "В Националната библиотека има и… прилепи"}
{"url": "http://standartnews.com/balgariya/treys_remontira_patya_svoge__sofiya_osven_uchastaka_s_tezhkata_katastrofa-375395.html", "text": "Сдружение \"Трейс Своге\" отстранява констатираните дефекти по пътя Своге – София, съобщиха от пресцентъра на Агенция \"Пътна инфраструктура\" (АПИ). Не се работи единствено в участъка на тежката автобусна катастрофа край Своге със 17 загинали. Работата на него ще започне веднага след завършване на процесуално-следствените работи и АПИ получи разрешение от разследващите органи, уточниха от агенцията. Трагедията край Своге доведе и до оставки на министри. С постовете си се разделиха вътрешният министър Валентин Радев, на транспорта Ивайло Московски и регионалният министър Николай Нанков. Обвинение е повдигнато само на шофьора на автобуса Григор Григоров. В негова подкрепа се организират протести и подписки през последните дни. Снощи един от ръководителите на областното пътно управление – София инж. Михаил Рашков отиде да разговаря с протестиращите от Своге. Той изчака да приключи протеста, за да опита да разговаря с хората. Оказа се, че те добре го познават, защото е бил два мандата кмет на Своге. Точно преди 50 години на същия път пак при автобусна катастрофа загиват 26 души. Това обяснение на представителя на АПИ не беше прието от хората, събрали се на пътя. Протестите им ще продължат.", "date": "2018.09.02", "title": "„Трейс” ремонтира пътя Своге – София освен участъка с тежката катастрофа"}
{"url": "http://standartnews.com/balgariya/desetki_peperudi_sa_sabrani_pod_edin_pokriv_kray_varna-375391.html", "text": "Десетки пеперуди от цял свят живеят под един покрив. Къщата на пеперудите се намира край Варна. В нея има близо 40 пеперуди от цял свят и дори е дом на най-голямата пеперуда в света. Това е пеперуда Атлас, чийто размери достигат до 30 см. Това, което е интересно за тази пеперуда е, че през целия си живот тя никога не се храни, останалите видове пеперуди се хранят с плодове. Руснакът Артьом, който живее от няколко години у нас, създава къщата заради любовта на дъщерите си към пеперудите. „Когато разбрах, че тук няма такива местенца, то аз направих това място\". Мъжът признава, че пеперудите се гледат много трудно, тъй като искат постоянни грижи. „Те снасят яйца само на растения от родината си\", казва Артьом Викторович. Някои от пеперудите прекарват месеци в пашкула си, преди да разперят криле и да полетят. В инкубатора, направен от него, има специална влажност и температура. Обитателите в къщата се сменят постоянно, тъй като средният живот на една пеперуда трае седмица-две. В къщата има още един интересен обитател – най-големият бръмбар в света. Той се нарича Херкулес. Той има огромен рог отпред и достига размери от близо 20 см.", "date": "2018.09.02", "title": "Десетки пеперуди са събрани под един покрив край Варна"}
{"url": "http://standartnews.com/balgariya/krasimir_karakachanov_i_neno_dimov_spokoyni_za_postovete_si_v_kabineta-375392.html", "text": "Вицепремиерът и министър на отбраната Красимир Каракачанов и министърът на околната среда и водите Нено Димов са спокойни за местата си правителството. Двамата казаха това по време на отбелязването в село Сугарево на 94-та годишнина от убийството на легендарния водач на ВМРО Тодор Александров. „Не съм притеснен, всичко е въпрос на диалог и дебат, всеки си има свой подход\", отбеляза Красимир Каракачанов. По думите му комуникацията в управляващата коалиция буксува – това е проблемът. Не мисля, че ще се стигне до сътресения, каза още вицепремиерът. „Министрите, които аз съм предложил, без моe съгласие няма как да бъдат сменени, освен ако нямат провинения\", отбеляза още Каракачанов. „Няма защо да се протеснявам\", коментира и министърът на околната среда и водите – Нено Димов. „Продължавам да работя, идеята е за пълен мандат, а кога ще приключи този мандат – това е работа вече на премиера, на господин Каракачанов и на политическото ръководство на този коалиционен съвет\", каза Нено Димов. Лидерът на другия партньор в коалицията – Валери Симеонов, запазва мълчание за поредев ден. По информация на bTV, НФСБ заседава в Бургас, за да изясни на каква позиция ще е по повод оставките на тримата министри – вътрешният министър Валентин Радев, транспортният Ивайло Московски и регионалният Николай Нанков.", "date": "2018.09.02", "title": "Красимир Каракачанов и Нено Димов спокойни за постовете си в кабинета"}
{"url": "http://standartnews.com/balgariya/uchenitsite_koito_postradaha_v_bolonya_se_pribraha-375389.html", "text": "Децата, пострадали при взрива в Болоня в началото на месец август, се прибраха в България, съобщи Bulgaria ON AIR. Общо осем ученици от гимназия в Силистра се оказаха в близост до мощната експлозия на цистерна до летището на италианския град. Двама души загинаха, а десетки бяха ранени. Българчетата бяха приети в болница. Младежите бяха част от група от общо 20 единайсетокласници от гимназия в Силистра, които бяха на практически стаж в местна фирма в Италия. Въпреки инцидента нито едно от децата не пожела да се върне, преди да приключи стажа си.", "date": "2018.09.02", "title": "Учениците които пострадаха в Болоня, се прибраха"}
{"url": "http://standartnews.com/balgariya/kola_beshe_zapalena_tazi_nosht_v_karnobat-375380.html", "text": "Тази нощ към 3:30 ч. на тел. 112 е подаден сигнал за горяща кола в Карнобат на ул. „Гоце Делчев\" №4, съобщи потребител на платформата „Аз, репортерът\". По негова информация става въпрос за умишлен палеж. Мъж – вероятно собственикът, се опитал да овладее огъня, но пожарната бързо се е намесила и е потушила пожара. Пострадала е и съседна кола.", "date": "2018.09.02", "title": "Кола беше запалена тази нощ в Карнобат"}
{"url": "http://standartnews.com/balgariya/hubavo_lyatno_vreme_ni_ochakva_dnes-375378.html", "text": "Днес отново ще бъде слънчево. Ще духа слаб, в Дунавската равнина и Източна България до умерен изток-североизточен вятър. Максимални температури между 30° и 35°, в София около 30°. Атмосферното налягане през деня слабо ще се понижи, но ще остане близко до средното за месеца. Над Черноморието ще бъде слънчево с до умерен североизточен вятър. Максималните температури ще са между 28° и 31°. Температурата на морската вода е 26-27°. Вълнението на морето ще бъде 2-3 бала. Над планините също ще бъде слънчево, в следобедните часове - с незначителна купеста облачност. Ще духа умерен източен вятър. Максималната температура на височина 1200 метра ще е около 24°, на 2000 метра – около 17°.", "date": "2018.09.02", "title": "Хубаво лятно време ни очаква днес"}
{"url": "http://standartnews.com/balgariya/bozhurishte_podkrepi_shofyora_na_zloshtastniya_avtobus_horata_iskat_spravedliv_protses-375382.html", "text": "Съграждани на шофьора на катастрофиралия край Своге автобус се събраха на демонстрация в негова защита в Божурище в събота следобед. Григор Григоров към момента е единственият обвинен за трагедията, при която загинаха 17 души, посочва NOVA. Идеята за протеста се заражда в социалните мрежи. Съгражданите на Григоров настояват за справедлив процес срещу него. Второто им искане е да се извърши обстойно и прозрачно разследване на причините за инцидента - включително проектирането и изграждането на критичния участък, както и текущото състояние на пътната инфраструктура в района. Продължава и събирането на подписи в подкрепа на обвиняемия шофьор. Жители на Своге също се събраха за пореден ден на мястото на катастрофата, за да почетат паметта на жертвите и да поискат спешен ремонт на целия път и конкретно - на опасния завой, от който автобусът полетя към дерето. Хората в Своге също се обявиха в подкрепа на шофьора Григор Григоров. Протестите им край мястото на катастрофата ще продължат до 7 септември.", "date": "2018.09.02", "title": "Божурище подкрепи шофьора на злощастния автобус, хората искат справедлив процес"}
{"url": "http://standartnews.com/balgariya/31godishna_zhena_e_prebita_do_smart_ot_priyatelya_si_vav_vrachansko-375387.html", "text": "31-годишна жена почина след жесток побой във врачанското село Върбица, съобщиха от полицията. Сигнал в полицията е подаден в петък от Спешния център във Враца, където жената била докарана в тежко състояние. Лекарите не са успели да се преборят за живота ѝ. При извършената аутопсия е установено, че смъртта е настъпила вследствие на тежка гръдна травма и мозъчен кръвоизлив след побой. Извършителят е установен и задържан за 72 часа, предстои да му бъде повдигнато обвинение за убийство. 48-годишният мъж е криминално проявен и осъждан. Живеел е на семейни начала с починалата жена.", "date": "2018.09.02", "title": "31-годишна жена е пребита до смърт от приятеля си във Врачанско"}
{"url": "http://standartnews.com/balgariya/tsvetanov_uvazhi_folklorniya_sabor_i_si_nosim_pesenta_v_s_gorno_novkovo-375385.html", "text": "Председателят на ПГ на ГЕРБ и зам.-председател на партията Цветан Цветанов присъства на двадесет и второто издание на фолклорния събор „И си носим песента\" в с. Горно Новково (община Омуртаг, област Търговище), съобщават от пресцентъра на ГЕРБ. Заедно с Цветан Цветанов на събитието бяха още министърът  на енергетиката Теменужка Петкова, народният представител от ГЕРБ-Търговище и областен координатор на партията д-р Венка Стоянова, кметът на Търговище д-р Дарин Димитров и областният управител на Търговище Митко Стайков. За пореден път на събора се събраха хиляди души. Сред тях имаше и много българомохамедани, дошли от различни краища на страната. В края на вечерта всички те се хванаха на голямо хоро. „Традициите трябва да се пазят. Затова тази вечер тук са се събрали толкова много хора, обединени от любовта си към българските традиции и фолклор. Всички ние сме длъжни да предадем на идните поколение тази любов, за може българщината да пребъде\", сподели Цветан Цветанов.", "date": "2018.09.02", "title": "Цветанов уважи фолклорния събор „И си носим песента“ в с. Горно Новково"}
