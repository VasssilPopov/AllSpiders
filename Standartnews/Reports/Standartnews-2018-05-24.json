{"url": "http://standartnews.com/svyat/gradat_na_lyubovta_sabra_otnovo_grisho_i_nikol-371865.html", "text": "Градът на любовта - Париж, срещна двамата влюбени Григор Димитров и Никол Шерцингер. Двойката не се беше появявала заедно скоро, но снимка в социалните мрежи разсея слуховете за раздяла между най-добрия българския тенисист и американската певица. Двамата със сигурност са във френската столица заради ангажиментите си, а междувременно откраднаха и няколко минути за себе си. Григор се подготвя за втория за годината турнир от Големия шлем - \"Ролан Гарос\". Той е поставен под номер 4 в основната схема на надпреварата, която ще стартира следващата седмица. Красивата Никол пък снима рекламен клип пред Айфеловата кула. Дали подкрепата от любимата ще помогне на Димитров и на корта, ще видим в близките дни.", "date": "2018.05.23", "title": "Градът на любовта събра отново Гришо и Никол"}
{"url": "http://standartnews.com/biznes/kevr_potvardi_tsenata_na_parnoto_skacha_ot_yuli-371894.html", "text": "Очаква се поскъпване на топлоенергията от юли. Това обяви председателят на Комисията за енергийно и водно регулиране Иван Иванов. Според разчетите на КЕВР цената на парното и топлата вода трябва да се повиши минимално, но всъщност поскъпването значително може да се увеличи в зависимост от цената на газа. Прадверителните сметки на \"Булгаргаз\" показват, че синьото гориво трябва да поскъпне поне с 16 на сто от средата на годината  и това не може да не бъде взето предвид при определянето на цените на топлофикациите, според Иванов. \"Комисията предвижда едно наистина консервативно решение и минимално увеличение. Но при нас още не е дошло заявлението на \"Булгаргаз\" за цената на природния газ. Там нямаме полезен ход. Ако международните пазари продължават да вдигат цената на суровия петрол и ако природният газ, доставян от \"Газпром\", продължава да расте като цена, по определен начин това трябва да бъде отразено в цената на топлинната енергия, защото това е основната суровина, с която работят топлофикациите\", коментира шефът на КЕВР, цитиран от БНР.", "date": "2018.05.23", "title": "КЕВР потвърди: Цената на парното скача от юли"}
{"url": "http://standartnews.com/svyat/gruevski_osaden_na_2_godini_zatvor-371892.html", "text": "Съд в Скопие осъди днес бившия помощник министър на вътрешните работи Гьоко Поповски на 6 години и 6 месеца затвор за злоупотреба със служебно положение по делото Танк за покупка на луксозен правителствен мерцедес за 600 хиляди евро, а бившият премиер Никола Груевски като подбудител на деянието с цел лична изгода получи присъда две години затвор, предаде агенция МИА. Съдът постанови в срок от 15 дни двамата обвиняеми да заплатят щетите, които са нанесли на държавния бюджет. Присъдата бе произнесена в отсъствието на Груевски, който бе представляван от трима свои адвокати. Поповски бе докаран в съда от следствения арест с белезници на ръцете. Вчера той бе осъден по друго дело на 9 години затвор за злоупотреба със служебно положение при покупка на 300 автомобила за министерството през 2008 г., при която не е избрал най-изгодната оферта и е ощетил държавната хазна с над 450 000 евро. По делото \"Танк\" е обвинена и бившият министър на вътрешните работи Гордана Янкулоска, процедурата срещу която се води отделно поради рискова бременност. Според присъдата Груевски е оказал влияние на другите двама обвиняеми, като поискал от Янкулоска МВР да купи мерцедеса, а тя от своя страна подтикнала Поповски при покупката да даде предпочитание на определена фирма. Пред съда вчера бе поставена ограда, а днес там се събраха около 30 симпатизанти на Никола Груевски, сред които бившият кмет на Скопие Коце Траяновски. Съдът се охранява от полицейски кордон, а още от снощи движението около сградата е ограничено. Говорителят на правителството Миле Бошняковски каза днес, че процедурата за продажба на блиндирания мерцедес, за който се отнася делото, е спряна до приключване на процеса, а неговата по-нататъшна съдба ще бъде съобщена допълнително.", "date": "2018.05.23", "title": "Груевски осъден на 2 години затвор"}
{"url": "http://standartnews.com/svyat/kremal_putin_i_radev_ne_sa_dogovaryali_dostavki_na_gaz-371879.html", "text": "По време на вчерашните си преговори президентът на Русия Владимир Путин и българският му колега Румен Радев не са си поставяли задача да договорят доставки на газ. Това заяви днес говорителят на Кремъл Дмитрий Песков, цитиран от ТАСС. \"Вчера нямаше задача да се договорят за газа, всъщност никой не се и опита\", каза той пред журналисти. Песков припомни констатацията на двамата лидери, че \"след проточила се пауза е бил подновен контактът на най-високо равнище, който ще бъде продължен\". Русия и България имат \"много общи теми за икономическо сътрудничество, също както преди, личи интересът на България да бъде съпричастна към големи международни енергийни проекти, но това е отделна тема, изискваща гаранции от българска страна\", заяви говорителят на Путин. Знаете, че има проекти, които се осъществяват в момента, личи известен интерес от българска страна, но вчера не са водени никакви конкретни разговори по въпроса, добави Песков.", "date": "2018.05.23", "title": "Кремъл: Путин и Радев не са договаряли доставки на газ"}
{"url": "http://standartnews.com/svyat/bryuksel_balgariya_ne_e_gotova_za_evrozonata-371882.html", "text": "България не е готова да влезе в Еврозоната, отчита доклад на Европейската комисия, който се публикува веднъж на две години, предава БНР. В документа се посочва, че страната ни, както и останалите 6 държави-кандидатки, не са готови да приемат еврото. Документът посочва, че страната ни покрива три икономически критерия - за ценова стабилност, публични финанси и дългосрочни лихви. България обаче не отговаря на изискванията за валутно-обменния механизъм и законодателството не е напълно съвместимо с договора за функционирането на Европейския съюз. По-рано Ройтерс обяви, че сред констатациите в доклада са липса на независимост на централната банка у нас и притеснения, че корупционната среда заплашва стабилността на банковия сектор в България.", "date": "2018.05.23", "title": "Брюксел: България не е готова за еврозоната"}
{"url": "http://standartnews.com/svyat/kremal_potvardi_za_vizitata_na_borisov_v_moskva-371888.html", "text": "Съветникът на руския президент Юрий Ушаков обяви, че българският министър-председател Бойко Борисов в Русия ще се проведе на 30 май, предава ТАСС. „Очакваме на 30 май работно посещение на българския министър-председател Бойко Борисов\", заяви Ушаков. Тази седмица на посещение в България бе българският президент Румен Радев.", "date": "2018.05.23", "title": "Кремъл потвърди за визитата на Борисов в Москва"}
{"url": "http://standartnews.com/svyat/evrodeputatite_ne_bili_dovolni_ot_otgovorite_na_mark_zukarbarg-371863.html", "text": "Европейските депутати не са доволни от обясненията, които основателят на „Фейсбук\" Марк Зукърбърг даде пред Европарламента във връзка със злоупотребата с лични данни на потребители от страна на консултантската компания „Кейбридж аналитика\". Според евродепупати Зукърбърг е избягвал някои въпроси, или е отговарял избирателно. Той например не отговори на въпросите дали „Фейсбук\" е монопол и как смята да използва данните от приложението „Уотсап\", например. Депутатите не получиха ясен отговор и на въпроса дали трябва да се събират данни на лица, които нямат профили в социалната мрежа. Вчера в ЕП Зукърбърг поднесе извинения и посочи, че компанията му ще направи значителни инвестиции , като увеличи двойно служителите по сигурността до края на годината. „Това винаги ще бъде по-важно за нас от максималната печалба\", каза още шефът на „Фейсбук\". Днес Зукърбърг ще разговаря с френския президент Еманюел Макрон. На срещата в Елисейския дворец ще присъстват и други ръководители на технологични компании.", "date": "2018.05.23", "title": "Евродепутатите не били доволни от отговорите на Марк Зукърбърг"}
{"url": "http://standartnews.com/mneniya/balgarska_sira_vleze_v_top_10_na_sveta-371901.html", "text": "- Да, това е огромен успех не само за нас, но и за България. Конкурсът Syrah du Monde във Франция е един от четирите най-престижни конкурси в света, заедно с винени състезания като Decanter, Mundus Vini и Chardonnay du Monde. Тестингът и оценката на вината за Syrah du Monde се провеждат в замъка Chateau d'Ampuis, долината на река Рона, където за първи път е започнало отглеждането на сорта сира. Този конкурс е признат за най-престижен за вината от сира. Защото Франция, където се провежда състезанието, освен че е майка на винопроизводството и най-големите световни експерти са там, също така е и родина на този сорт. Журито е от експерти на много високо ниво, които са много точни в оценките си. Така че за нас това наистина е огромно постижение, огромно признание за българското вино. В топ 10 са държави като Италия, Испания, Франция, Австралия, Южна Африка - най-големите световни производители. Сега и България се нареди до тях. - Да, след 2000 година започнаха да се засаждат нови лозя и доста от тях са сира. Този сорт е наистина богат, притежава разнообразни характеристики в зависимост от тероара. Той се съчетава много добре в купаж с мерло, с малбек. Но и чисто сортовите вина са много разпространени в света. Ние показваме, че България е един прекрасен регион като климат и почви за отглеждането на този сорт. - Спечелихме награда с Encore Syrah 2012 година, като виното получава това признание за втора поредна година. Това показва постоянство в качеството, което е много важно. Защото всяка година се сменят световните тенденции, стиловете на вината, а журито най-много следи това къде сме спрямо големите брандове и световните производители. Освен, че е класирано в топ десет на най-добрите вина от този сорт в света, Encore Syrah  2012 получи и златен медал на изложението Syrah du Monde 2018. Тази година топ 10 се състои от 13 вина поради изключително близките резултати. Освен Encore Syrah 2012, сред най-добрите сири в света се класираха тези от Италия, Испания, Мексико, Австралия, Южна Африка, Франция, Гърция, Швейцария и Турция. - Чисто сортово вино, 100 % сира. Това е най-награждаваното вино на \"Катаржина\" и изобщо най-награждаваното българско вино. - Участваха 347 вина от 24 страни, ние изпратихме мостри, а самата дегустация се прави при закрити врати, т.е. избите нямат достъп до журито. Резултатите бяха обявени във вторник сутринта. На тези конкурси няма официални церемонии по награждаване. - През последните два месеца пуснахме совиньон блан под марката \"Le Blanc\". В момента подготвяме и три нови био вина, които ще излязат на пазара след юни. Цената им е в класа на \"Mezzek\" и на \"Cheval\". \"Mezzek\" е много познат в България, а \"Cheval\" е новата ни серия, която пуснахме миналата година, пак в този ценови клас, която изключително добре се наложи на пазара, даже рекордно за \"Катаржина\". Серията био вина ще се казва \"Calisto\". Голям успех за \"Катаржина\" ще бъде пускането на  естествено пенливо вино, върху което дълго работим. То ще излезе през юни на пазара и ще бъде една от емблемите ни  в бъдеще. През октомври ще пуснем ново вино, сорт рубин, от висок клас. Последните тенденции в търсенето на чужденците и на българите са към местните сортове. Миналата година пуснахме \"Mavrud by Katarzyna\" от висок клас - Разбира се, всичко върви ръка за ръка. За нас първо и най-важно е постоянство в качеството. Поддържаме изключително добро ниво на нашите лозя, защото смятаме, че всичко се случва на лозето и ако нямаш добро грозде, е невъзможно да направиш добро вино. Второто най-важно за нас е външният вид на бутилката. Много сме прецизни и в етикетите, и изобщо в цялостната визия на вината ни. - 100 % наша собственост са лозята ни. Ние имаме около 7500 декара, непрекъснато засаждаме нови. Тази година засаждаме 200 нови декара, подготвяме други 200. Половината от масивите се намират около избата, а  другата половина на около десетина километра. Това е в района около Свиленград. - Имаме големи възможности да стъпим на чуждите пазари чрез био вината ни. В България все още няма голямо търсене на био вина. Целият екип на \"Катаржина Естейт\" работим върху това да образоваме хората какво всъщност означава био вино. Правим множество дегустации, презентации. И получаваме резултати, но все още не са довели до голямо търсене. Според мен има възможност да изнасяме био вина в цял свят. По света хората изобщо не се интересуват дали виното е от България, Турция, Гърция, Франция, Италия, Испания. Щом е био, то получава международен сертификат, поставя се на определено място на рафта. Така че сега имаме възможност да стъпим на пазари, на които не сме били. - В лозята, от които се произвеждат био вина, не се използват пестициди и сулфиди, торовете са био сертифицирани, няма пръскания всеки месец. После, при производството на вино, процесът на ферментация се извършва в определени съдове, които също имат сертификат. В тях не се слагат никакви конвенционални препарати, а се използват био препарати според допустимите европейски норми. След като се бутилират, вината стоят на определени места в складовете и търговската мрежа - това е регламентирано със закон. Контролът е много стриктен, имаме постоянни проверки от Брюксел. Следят четири стойности, които  винаги трябва да са нулеви. А за да стане едно лозе био, трябва минимум 4 години да се гледа като такова и след като се вземат проби от почвата, се получава сертификата. - Имаме идеи за Франция, за Германия за Англия. Също така за Япония, където много се търсят био вина. Също Швейцария, Белгия, Холандия, Полша. Ще видим и в Китай как ще го приемат. - Всъщност ние вече сме с нашите вина на тези пазари, които изредих, само без Германия. Работим много успешно в специализирани обекти -  ресторанти, винени магазини. Работим много успешно също и в Англия, САЩ, Китай, Япония. С Канада започваме да работим в края на 2018 г. Нашата цел в момента е Германия, водим преговори. А за био виното - това е единственото възможно вино, което можем да продаваме във Франция. Иначе да се внесе във Франция чуждо вино е почти невъзможно. Единствено във френските курорти се продават чужди вина, но в малки количества. - Бордо бленд е купаж  между мерло и каберне. В Бордо са позволени още два сорта, но мерло и каберне са основните. У нас има много производители, които произвеждат Бордо бленд вина. Ние също произвеждаме - \"Katarzyna Reserve\" е Бордо бленд мерло & каберне. Също така \"Question Mark\" и  \"Question Mark Gold\". Сега планираме да пуснем Бордо бленд и в средния ценови клас. Тези вина се получават изключително добре в България, защото тероарът в Южна България е много сходен с тероара в Бордо. Имаме много подходящи условия за отглеждането на мерло. И когато дойдат французи, дори от Бордо, те не могат да повярват на това, което дегустират, защото вината наистина са много висок клас. А имайки предвид цените на вината в Бордо, когато им кажем нашите цени, те остават доста учудени. - Да, за Бордо бленд, се приема, че виното е отлежавало в дъбова бъчва. - Да, ще имаме срещи, презентации, организирани от нашия партньор там. Ще посетим и  изложението \"Винекспо\", тази година е в Хонконг, редуват се с Бордо. Искаме да видим възможностите за партньорство. - Не бих казала, че е много разпознаваемо. Но ние, всички български винени производители, работим върху повишаване имиджа на страната ни и има положителни резултати с всяка изминала година. Вече има много хора, които говорят за България, посещават страната ни, големи винени експерти идват у нас през последните години. Така постепенно нещата са все по-добри и по-добри. Но нашите партньори все още трудно ги приемат. Но пък когато дегустират, те виждат една промяна в нивото на продукта и започват да вярват в българските вина. Това за нас е изключително важно и ценно, защото така градим основата на пазара, на който трябва да стъпим. - Има определени проекти за промоции на вина в страни извън ЕС, за които може да се кандидатства и държавата да помогне. Но тези проекти са насочени към големи сдружения, а не към отделни винени производители. Сега също се очаква да има подобни подпомагания, така че всички производители сме в готовност да видим какви мерки ще се отворят и да се възползваме от това. Държавата все повече започва да обръща внимание на винопроизводството; за засаждане, презасаждане на лозя. Ето, сега също ще се отваря мярка за презасаждане на стари лозя. Европейските субсидии, които идваха през последните години, също са голям плюс за българското винопроизводство. Ако ги нямаше тези средства, със сигурност нямаше да се развият така избите ни. През последните две-три години бяха спрени европейските субсидии за сектор вино и това повлия на българските винопроизводители. Сега отново ще се пуснат европарите и вярваме, че всичко ще бъде още по-добре. - Аз смятам, че за всяка изба поотделно би било много трудно да се рекламира. И трябва да има сдружения, повече комуникация между избите, повече да обсъждаме възможностите за развитие и в една обща кауза да вървим напред и да презентираме българското вино. Така направиха Чили, Аржентина, Нова Зеландия. Всеки един поотделно със своите 100-200 хиляди или милион бутилки не би могъл да направи чудеса, но ако всички сме заедно, ще е друго. Но днес се борим сами. - Това е много добър проект. Независимо от това какви ще са последствията от него, важното е, че се говори за винопроизводство, за винен туризъм и то по инициатива на държавата. Това е изключително благоприятен момент за всички нас, винопроизводителите. И също така е хубаво, че се заговори за разделяне на региони, което е наистина нещо смислено. Защото ние нямаме така наречените апелации, каквито има във всяка държава. Аз отдавна твърдя, че ние трябва да имаме винени региони, защото всеки от тях е със своята специфика на тероар. Не може под името на Тракийската низина да бъде половин България. Ще се разработят и винени маршрути, и посоки, ще се поставят табели. И все повече винени хотели ще се строят във винените региони. Дори ние в \"Катаржина\" имаме готов проект за хотел и това е тема номер едно, която обсъждаме.", "date": "2018.05.23", "title": "Българска сира влезе в топ 10 на света"}
{"url": "http://standartnews.com/mneniya/24_may_ne_e_den_za_baloncheta_s_bukvi-371898.html", "text": "- 24 май за мен винаги е бил люляци, череши, хора, които са около мен. И едно усещане, останало ми още от родния Ловеч, с думите \"Върви, народе възродени, което сякаш залепя хората един за друг. Споява ги и ги кара да разменят помежду си дух. И защото непрекъснато се говори, че това е празник на духа, аз все по-често си мисля - освен духа, кое е онова триединство, което прави и човека, и духа му, и неговата дълбока същност. Ако това е празник на духа, това е празник на Сина, което означава да изстрадаш духа, и празник на Отеца, което означава да достигнеш до гените, до корените, до началото. До онова осъзнаване, че си част от божественото и от нещо много скъпо. За мен 24 май е празник на хората, които вървят и мислят в една посока. - Искам да бъда съвършено откровен и да кажа, че празникът се задъхва. Даже в последните години губи от своята притегателна сила. И, колкото и да ми е болно, ще се опитам да сложа пръст в раната. Празникът губи дори от своята държавна почит, защото е прекалено славянски празник. Някои хора, които се опитват да неглижират този празник, искат ние да сме повече европейци и колкото се може по-малко славяни. Това, което сме дали на славяните - този дух, тази азбука, някак остава малко встрани и това ме тревожи. Празниците, особено за младите, в последните години се свързват с анимации. Когато аз бях млад, анимация казвахме на нарисуваните филмчета. Сега лошото е, че казваме анимация на забавленията. Празникът много тясно се свързва със забавления и много по-малко с усилия. На 24 май е време да се вгледаме в очертанията на буквите. В очертанията на кирилицата. И да видим и да си зададем въпроса - защо първата буква от глаголицата прилича на кръст? Защо първите букви, с които Кирил е изписвал Христос, са кръг и триъгълник? Кръгът е всяко нещо, което е завършено, а триъгълникът е духът, отеца и сина. Такива неща трябва да си мислим за 24 май, но тогава няма как особено много да се забавляваме. Аз, разбира се, не съм против забавленията, но 24 май не е балон с букви, които летят във въздуха. Той е нещо много повече. Тай е букви, които са изписани по кожата ни, в паметта ни, които ни правят уникални. Ние имахме държавно ръководство, което постави въпроса да сменим азбуката си. Това стана по времето на управлението на един от бившите президенти, който специално започна дискусия дали не е по-добре да пишем на латиница. Струвало му се по-европейско. Но като започнем да пишем на латиница, ние променяме генезиса си, дори ДНК-то си. Хрумва ли му на някой в Израел да не пишат на иврит? Те възстановиха мъртъв език и азбука, а ние искаме да се откажем от живия език. Но поколенията, особено по-младите, бяха възпитавани в една култура, която според мен в момента дава своите не толкова зрели плодове. - Учениците едва ли схващат този проблем в дълбочина, те се радват, че наближава края на училището, идва балът. Но това е една вековна традиция и тук си спомням за \"Радини вълнения\" и \"Под игото\". Вълненията на този празник аз си спомням, като приключване на една духовна година. Получаване на доказателство, че си завършил и израснал с една година, че си извисил духа си с една година. Българинът неслучайно е питаел култ към познанието. В битността си той е чувствал, че има нещо над земята, над оранта. Че тези свети братя, на които ние поднасяме люляци и божури, са между земята и небето. Че те са нашите посланици. Но имам чувството, че този празник при цялата си сила и притегателност не говори за масовост. В свят, в който приоритетът е свързан не с това какво изрича устата ти, а с това какво поглъща и изяжда тя, няма как празникът на духа да бъде толкова ценен. Да, наближава 24 май, имаше ли реклама за това, говорили някой за това. Да, една телевизия излъчва стихове, да се чуди човек кой е правил подбора им. Снощи по тази телевизия прочетоха едно четиристишие на Петя Дубарова. Ами този, който го е подбирал, нито има представа коя е Петя Дубарова, нито кое е най-доброто от нея. Тези неща  минават между другото. Всичко е някаква кампания и отбий номер. Изчезнала е стойността на паметника, онзи трепет, онова раздаване на тебешири и креди. Но това се възпитава и изстрадва, но то е по-различно от скеча и хумора. Едно е да разлистиш една книга и друго е да я четеш. Защото, ако я четеш, най-трудното е да намериш изречението, което е за теб. - Опитвам се да преподавам литературата не като литература, а като поезия. Опитвам се да преподавам романите не като проза, а като дух. В произведенията, които децата изучават, има една страница, написана точно за тях. И ако всеки намери своята страница или тези два реда от Дебелянов, от Смирненски, които го печелят, това е постижение. Ако усети, че смъртта на Ботев е най-тежкият отпечатък на достоверност за безсмъртие, аз ще бъда доволен. Липсата на система, която да кара учениците да мислят и разсъждават върху произведенията, се свежда до това, че те, дори и да прочетат творбата, искат да я запомнят, да си спомнят неща от нея, а не да ги преживеят, да ги прекарат през сърцето и ума си. Защото без фасадата от произведенията поуката няма никакъв смисъл. Той просто се превръща в една оценка в бележника. Можеш да имаш 6 по литература, но аз искам, мой скъпи приятелю и ученико, да знам каква е библиотеката ти вкъщи. Да знам с какви книги си пораснал, къде отиваш. И тогава тази шестица ще означава много повече. - Да, напуснах Съюза на писателите с голяма болка. Това за мен бе чест и отговорност. Смятам, че този съюз деградира до кръжок на приятелите на художественото слово, превърна се в  инструмент за политическо влияние на ръководството на съюза. А за несменяемостта аз все давам като пример Северна Корея. Раздават си грамоти на приятели, а най-главното - престанаха да съществуват високи художествени критерии, които да изведат авторите напред. Съюзът на писателите има смисъл, през миналата година са излезли две книги на европейско равнище. Другото са заигравки и художествена самодейност на читалищно равнище.", "date": "2018.05.23", "title": "24 май не е ден за балончета с букви"}
{"url": "http://standartnews.com/biznes/ne_sme_prosto_telekom_a_visokotehnologichna_kompaniya-371881.html", "text": "- За нас ребрандирането е много важно не заради смяната на самото лого. Много е важно, защото искаме нашите клиенти да ни обърнат внимание, да чуят и да разберат новите неща, които сме подготвили, както и да усетят едно различно отношение. Мтел е от над 20 години на българския пазар и е изиграл своята роля и в икономиката, и в обществото. И смятаме, че с А1 ще има нова ера, а ние ще предложим едно по-добро клиентско обслужване - да гарантираме качеството на нашата мрежа, да направим технологиите достъпни и нашите клиенти да усетят това допълнително позитивно отношение, което да помогне те да се чувстват добре. - Ние отдавна не сме просто телеком, ние имаме телевизионни канали, софтуерни решения, cloud и IoT услуги и собствено съдържание. Така че ние отдавна сме високотехнологична компания, която се занимава с целия аспект на технологичното развитие, започвайки от телефонни разговори, минавайки през телевизия, през интернет и завършвайки до сложни цифрови решения, софтуери и апликейшъни за телефони. - Да, навлизаме и на финансовия пазар. Вярваме, че този пазар ще се развива все повече и че навлизането на него е подходящо за компании като нашата. Има моменти, когато човек излиза от къщи без портфейла си, но не излиза без телефона си. Ние ще се опитаме да използваме факта, че устройството, което работи с нашите услуги, е непрекъснато в ръцете на клиентите и ще им дадем възможност за по-бърз и по-лесен достъп до платежни услуги. Ще дадем възможност да изпращат пари. И благодарение на факта, че са наши клиенти и ние се познаваме отдавна, ще имат възможност да използват нашите кредитни услуги на много конкурентни цени. - Условията предпочитам да не ги споменавам сега. Факт е обаче, че ние, за да навлезем на този пазар, трябва да имаме достатъчно агресивни условия, защото в България има над 20 банки и над 10 нефинансови институции. Така че ние трябва да покажем нещо, което наистина е интересно за клиентите. Вярваме, че ще го направим поради факта, че познаваме нашите клиенти, имаме си доверие взаимно. Както казах, ние имаме отношения с някои хора повече от 10 години, така че знаем доста за техния начин на живот. Което ще ни даде възможност да поемем много по-малко рискове, отколкото останалите финансови фирми. - Да, пазарът е наситен, но ние традиционно сме един от най-големите играчи на този пазар. Ние продаваме над 500 хиляди телефони на българския пазар всяка година, така че имаме опит в този бизнес. Знаем кои са важните неща за клиентите и знаем също кои са нещата, които традиционните производители нямат. Например ако клиентът държи на камерата най-много, ние ще предложим апарат, който е с много добра камера, а е в нисък ценови клас. Други пък държат най-много на външния вид. В този случай пак ще можем да отговорим на изискването, като предложим отново нисък ценови клас. Това, в допълнение с огромната ни дистрибуторска мрежа от над 240 магазина в страната, ще ни помогне по-лесно да наложим марката. Тригодишната гаранция на апаратите също е нещо, което българският клиент ще оцени. - Развитието на нашия пазар е много ясно - целият свят пътува към цифровото бъдеще. Вече нямаме отделни телевизионни услуги, отделни медийни услуги или отделни телеком услуги. Управлението на ексклузивното съдържание не отстъпва на възможността ти да имаш достъп до своите файлове навсякъде по света през всяко едно устройство. И аз вярвам, че А1 като играч на този цифров пазар ще даде възможност на повече хора да имат по-лесен достъп до тези нови технологии. Нашите експерти по магазините могат много по-лесно да въведат един човек, който не е използвал, примерно, облачна услуга за съхранение на снимки, може да му обяснят какви са предимствата, да му предложим много конкурентни условия, така че той лесно да навлезе в този нов свят. Ние се виждаме като компания, която свързва хора, места и продукти с интернет и с цифровизацията. - Да, и не само това. Ние ще разработим специална серия от видеоуроци как се навлиза в новите технологии, как можеш да си настроиш телефона така, че да е удобен за теб, как се работи с огромния пазар на апликейшъни, как можеш вкъщи да си инсталираш допълнително смартфон устройство, което да управлява енергията или сигурността в твоя дом. Светът се променя много, ние вярваме, че трябва да бъдем част от това и сме тук, за да подпомогнем клиентите да навлязат в този нов и интересен свят. - В момента проникването на мобилни услуги е много над 140 %, покритието е 100 %. За да има нов оператор, трябва да има нужда от нещо. Аз смятам, че и ние, и нашите конкуренти напълно отговарят на исканията на нашите клиенти. Всеки от нас е пътувал, примерно в Гърция, където вижда какво е нивото на покритие и на сигнал и виждате каква огромна разлика има това с покритието в България. Ние работим добре с нашите клиенти, останалото е въпрос на премерен бизнес риск. Защото, за да влезеш на нашия пазар, не е нито лесно, нито евтино, нито бързо. - Работим по пускането на 5G мрежата, това е нова технология, която изисква ъпгрейд на доста от нашите системи. Голяма част от това сме го направили, основната част ще направим следващите една или две години. Но за 5G мрежата са нужни няколко неща. Първо, да се установи световен стандарт. Второ, да има подходящи 5G устройства. И трето, основното предизвикателство у нас е спектърът. КРС и правителството работят по въпроса. Сега честотите са заети от военните и няма яснота кога ще бъдат освободени. Когато това стане, аз смятам, че тази технология много по-бързо и лесно ще навлезе. И А1 ще бъде първата компания в България с 5G. Очаквам това да се случи към 2020 г. - Световното по футбол е по БНТ, но по нашите канали ще гледаме някои други интересни неща, за които следващата седмица ще ви кажа. Сега това, което може да направите още тази седмица, е да гледате мъжкия волейбол, който стартира от 25-ти май.", "date": "2018.05.23", "title": "Не сме просто телеком, а високотехнологична компания"}
{"url": "http://standartnews.com/mneniya/izvarshvame_operatsii_koito_nikade_drugade_ne_pravyat-371851.html", "text": "- Дейностите, които извършваме в клиниката, покриват един доста широк профил пациенти с ортопедични и травматологични заболявания. На практика мога да кажа, че почти изцяло работим с планови и ортопедични операции, много широко е застъпено ендопротезирането – тазобедрено, колянно, раменно. Такива операции се правят на много места у нас, но един от центровете с висока активност е „Софиямед\". В клиниката покриваме целия спектър от травматизъм, фрактурна хирургия, съчетани травми, които изискват сериозна реанимация. Доста напреднала структура в рамките на Клиниката е Отделението по хирургия на ръка. В момента е едно от най-добрите в България. Екипът, начело с доц. Маргарита Кътева, извършва операции, които никъде другаде не се правят. Това, което може да ни постави на специално място, е тазовата хирургия. Става въпрос за фрактури на тазовия пръстен, на тазовата ямка - тежка, сложна хирургия, работи се на много малко места в България, едното е при нас, в „Софиямед\". Целта на тези операции е да се предотврати или ограничи инвалидизирането. Преди да навлезе оперативното лечение едно тежко тазово счупване беше почти 100% присъда за инвалидизация. Моите лични интереси са там и много хора ме търсят персонално при такива фрактури. - Ортопедията и травматологията е една от дисциплините, които най-бързо се развиват технологично, а и концептуално. Откакто аз работя тази специалност, вече 30 години, доста драстично се смениха концепциите, както в ортопедията и в частност в ендопротезирането, така и в травматологията. Имам предвид промяна във философията на лечение на някои нозологии. Освен това с много бързи темпове се развиват, разработват и въвеждат чисто технологични иновации. Те касаят имплантите, техния дизайн и качество, но и начините на имплантиране. Въвеждат се нови оперативни техники. Тенденцията като цяло е към намаляване на травматичността на операциите и преминаване към миниинвазивни операции, използване на високотехнологични материали. С много бързо темпо се развива артроскопията, както и онкоортопедията. Разширява се обхвата на възможностите, така че да не бъде жертван крайникът с ампутация или дезартикулация. Това най-често става с нови, специални модели протези. В „Софиямед\" се стремим да следваме всички тези тенденции, а нашата клиника е една от малкото, където се извършват онкоортопедични операции. Тези операции са редки по принцип. Това е тежка и сложна хирургия. Изисква опит и сериозно оборудване и инструментариум. - Да, преди месец имах пациент със злокачествен костен тумор в горната част на бедрото, обхващащ почти половината бедрена кост. Той беше опериран по най-модерния начин, отстранихме  поразената кост и туморното образувание. Взе се решение за запазване на крайника, тъй като обстоятелствата го позволяваха, пациентът нямаше метастази и беше в добро общо състояние. Поставихме му т.нар мегапротеза – специалнна туморна протеза, която замести половината от бедрената кост. - Стига се до патологични фрактури на засегнатото място, до по-нататъшно разрастване на тумора, прорастването му в околните тъкани. От един момент нататък вече единственият възможен изход е ампутация или дезартикулация през ставата, както и премахване на съответната тазова половина заедно с целия крайник или метастазиране на тумора и смърт. - Има най-различни причини за появата на ортопедични заболявания. Най-често те се появяват при хора с вродени ортопедични аномалии на опорно-двигателния апарарат, аномалии на развитието, които се проявяват с израстването. Възрастовите фактори са свързани с начина на живот, затлъстяването, слабата двигателна активност. Всичко това определя развитието на голяма част от ортопедичните заболявания. - Остеопорозата, в резултат на която възникват други състояния, които налагат наша намеса, определено е по-честа при жените. В същото време артрозните изменения на ставите, като че ли са по-чести при мъжете. - Като цяло в България преобладава тазобедреното протезиране. На второ място е колянното, значително по-малък обем са раменното, лакътното, съвсем инцидентно глезенното или на други малки стави протезиране. Това е свързано с редица фактори. По принцип хората с патология на тазобедрената и колянната става, които изискват ендопротезиране, са много повече. Освен това познанията и уменията в тази сфера са добри, прави се отдавна, а и има много колеги специалисти и медицински центрове, в които тази дейност се изпълнява на високо ниво. Докато раменното и останалите видове протезиране по-слабо се познават. Но не е за пренебрегване фактът, че раменното, колянното и тазобедреното протезиране, макар и недостатъчно, се заплаща от НЗОК, докато за останалите видове ендопротезиране това не се прави и много хора се отказват от операция. - Основният сигнал са различните видове болка. Те карат хората най-често да търсят консултация и лечение. Оттам насетне са ограничаване на движението или различен тип деформации. - Може да подпомогне забавянето, но да го предотврати изцяло или да излекува една образувана вече артроза, все още не. Ако бъде започнато навреме медикаментозно лечение, хранителен режим и различни видове добавки, различви видове по-модерни процедури, вътреставни апликации, е възможно за известно време да забавят развитието на процеса. Не знам да има медикамент, който гарантирано да спира развититето на една артроза.", "date": "2018.05.23", "title": "Извършваме операции, които никъде другаде не правят"}
{"url": "http://standartnews.com/mneniya/ne_sme_prosto_telekom_a_visokotehnologichna_kompaniya-371881.html", "text": "- За нас ребрандирането е много важно не заради смяната на самото лого. Много е важно, защото искаме нашите клиенти да ни обърнат внимание, да чуят и да разберат новите неща, които сме подготвили, както и да усетят едно различно отношение. Мтел е от над 20 години на българския пазар и е изиграл своята роля и в икономиката, и в обществото. И смятаме, че с А1 ще има нова ера, а ние ще предложим едно по-добро клиентско обслужване - да гарантираме качеството на нашата мрежа, да направим технологиите достъпни и нашите клиенти да усетят това допълнително позитивно отношение, което да помогне те да се чувстват добре. - Ние отдавна не сме просто телеком, ние имаме телевизионни канали, софтуерни решения, cloud и IoT услуги и собствено съдържание. Така че ние отдавна сме високотехнологична компания, която се занимава с целия аспект на технологичното развитие, започвайки от телефонни разговори, минавайки през телевизия, през интернет и завършвайки до сложни цифрови решения, софтуери и апликейшъни за телефони. - Да, навлизаме и на финансовия пазар. Вярваме, че този пазар ще се развива все повече и че навлизането на него е подходящо за компании като нашата. Има моменти, когато човек излиза от къщи без портфейла си, но не излиза без телефона си. Ние ще се опитаме да използваме факта, че устройството, което работи с нашите услуги, е непрекъснато в ръцете на клиентите и ще им дадем възможност за по-бърз и по-лесен достъп до платежни услуги. Ще дадем възможност да изпращат пари. И благодарение на факта, че са наши клиенти и ние се познаваме отдавна, ще имат възможност да използват нашите кредитни услуги на много конкурентни цени. - Условията предпочитам да не ги споменавам сега. Факт е обаче, че ние, за да навлезем на този пазар, трябва да имаме достатъчно агресивни условия, защото в България има над 20 банки и над 10 нефинансови институции. Така че ние трябва да покажем нещо, което наистина е интересно за клиентите. Вярваме, че ще го направим поради факта, че познаваме нашите клиенти, имаме си доверие взаимно. Както казах, ние имаме отношения с някои хора повече от 10 години, така че знаем доста за техния начин на живот. Което ще ни даде възможност да поемем много по-малко рискове, отколкото останалите финансови фирми. - Да, пазарът е наситен, но ние традиционно сме един от най-големите играчи на този пазар. Ние продаваме над 500 хиляди телефони на българския пазар всяка година, така че имаме опит в този бизнес. Знаем кои са важните неща за клиентите и знаем също кои са нещата, които традиционните производители нямат. Например ако клиентът държи на камерата най-много, ние ще предложим апарат, който е с много добра камера, а е в нисък ценови клас. Други пък държат най-много на външния вид. В този случай пак ще можем да отговорим на изискването, като предложим отново нисък ценови клас. Това, в допълнение с огромната ни дистрибуторска мрежа от над 240 магазина в страната, ще ни помогне по-лесно да наложим марката. Тригодишната гаранция на апаратите също е нещо, което българският клиент ще оцени. - Развитието на нашия пазар е много ясно - целият свят пътува към цифровото бъдеще. Вече нямаме отделни телевизионни услуги, отделни медийни услуги или отделни телеком услуги. Управлението на ексклузивното съдържание не отстъпва на възможността ти да имаш достъп до своите файлове навсякъде по света през всяко едно устройство. И аз вярвам, че А1 като играч на този цифров пазар ще даде възможност на повече хора да имат по-лесен достъп до тези нови технологии. Нашите експерти по магазините могат много по-лесно да въведат един човек, който не е използвал, примерно, облачна услуга за съхранение на снимки, може да му обяснят какви са предимствата, да му предложим много конкурентни условия, така че той лесно да навлезе в този нов свят. Ние се виждаме като компания, която свързва хора, места и продукти с интернет и с цифровизацията. - Да, и не само това. Ние ще разработим специална серия от видеоуроци как се навлиза в новите технологии, как можеш да си настроиш телефона така, че да е удобен за теб, как се работи с огромния пазар на апликейшъни, как можеш вкъщи да си инсталираш допълнително смартфон устройство, което да управлява енергията или сигурността в твоя дом. Светът се променя много, ние вярваме, че трябва да бъдем част от това и сме тук, за да подпомогнем клиентите да навлязат в този нов и интересен свят. - В момента проникването на мобилни услуги е много над 140 %, покритието е 100 %. За да има нов оператор, трябва да има нужда от нещо. Аз смятам, че и ние, и нашите конкуренти напълно отговарят на исканията на нашите клиенти. Всеки от нас е пътувал, примерно в Гърция, където вижда какво е нивото на покритие и на сигнал и виждате каква огромна разлика има това с покритието в България. Ние работим добре с нашите клиенти, останалото е въпрос на премерен бизнес риск. Защото, за да влезеш на нашия пазар, не е нито лесно, нито евтино, нито бързо. - Работим по пускането на 5G мрежата, това е нова технология, която изисква ъпгрейд на доста от нашите системи. Голяма част от това сме го направили, основната част ще направим следващите една или две години. Но за 5G мрежата са нужни няколко неща. Първо, да се установи световен стандарт. Второ, да има подходящи 5G устройства. И трето, основното предизвикателство у нас е спектърът. КРС и правителството работят по въпроса. Сега честотите са заети от военните и няма яснота кога ще бъдат освободени. Когато това стане, аз смятам, че тази технология много по-бързо и лесно ще навлезе. И А1 ще бъде първата компания в България с 5G. Очаквам това да се случи към 2020 г. - Световното по футбол е по БНТ, но по нашите канали ще гледаме някои други интересни неща, за които следващата седмица ще ви кажа. Сега това, което може да направите още тази седмица, е да гледате мъжкия волейбол, който стартира от 25-ти май.", "date": "2018.05.23", "title": "Не сме просто телеком, а високотехнологична компания"}
{"url": "http://standartnews.com/mneniya/moskva_ne_vyarva_na_balgarski_salzi-371900.html", "text": "Москва не вярва на сълзи, особено български. Това е най-краткият анализ на близо 40- часовото посещение на президента Румен Радев в Москва и Сочи. За първи път от 9 години български държавен глава отиде на крака при президента Путин и премиера Медведев, но си тръгна с празни ръце и свито сърце. За втори път след посещението на руския патриарх Кирил през март в София, Радев натрапчиво усети  размерите на руския гняв срещу елита на България, натрупан малко по-малко през прехода. Нито е първият, нито последния, който е огорчен от имперско величие. Единственият, който си поръча фанфари на столичното летище след кацане от Москва за последните 20 години, бе вицепремиерът Евгений Бакърджиев. Той подписа историческия договор с \"Газпром\", заради който малко по-късно падна от власт. „Искате българска тръба през Черно море? Чудесно, постройте си я, ние ще я напълним с газ. Времето на подаръците мина.\" Това беше най-честият коментар в руските социални мрежи на предложението на българския президент. В деня на срещата му с Дмитрий Медведев, Радев излезе с просторно интервю във в. „Комерсант\" като предложи на кабинетите от двете държави да си стиснат ръцете за преки доставки на газ за България чрез тръба, която да влиза от родното ни Черноморие. Нарече проекта „Български поток\". И даде заявка, че няма да стои настрана от енергийния руско-български пъзел. Вече за всички е ясно, че той ще се реди наново. На пръв поглед офертата на Радев звучи леко патриотично, но и доста  абсурдно. Развалихме проекта Бургас- Александропулис с мотива, че застрашава туризма ни. Спряхме строежа на АЕЦ \"Белене\" след серия от политически скандали. Прекратихме „Южен поток\" под натиска на Европа. Оставихме в историята „енергийния шлем\" с Русия и се обърнахме в други посоки. Заговорихме за хъб „Балкан\". Дупчихме морето с надеждата, че ще си намерим огромни залежи. Години наред чиновници лобираха за  шистовия газ, който трябваше да превърне Добруджа в швейцарско сирене. Поискахме куп оферти за втечнено синьо гориво, поканихме Азербайджан да ни газифицира градовете. След всички тези геополитически пируети, пак опряхме до просия в Москва. Вече с нов посредник - в лицето на президента. Радев трябва да е най-големият политически наивник, за да очаква овации от Кремъл, докато припомня общите ни корени и минало. Истината е, че руснаците отдавна не ни считат за братушки. За тях ние вече сме класически предатели. Които  както по военно, така и в мирно време са били на страната на враговете. Миналият век с германците, този - с американците. Ако трябва да сме честни, последните 10 години ние доста се потрудихме, за да спечелим сърцата на запад и да изгорим мостовете на изток. Нещо повече - Росен Плевнелиев ни вкара задълго в \"А\" отбора  на антируските ястреби, макар в началото да изглеждаше съвсем безобиден. Колкото и добронамерен да беше Радев, Които нашият президент не може да даде, защото няма нито опита, нито реалната власт. Затова и единствените новини от визитата на Радев бяха предстоящата среща в Москва между Путин и Борисов. И подновената покана на руския президент да дойде у нас. Няма смисъл да се търсят грешки на Радев, той просто нямаше полезен ход в Москва. Успя само да представи себе си и да утъпче пътеката за премиера Борисов. За разлика от Радев, министър-председателят отива с гаранциите от Европа, с министрите, които Кремъл добре познава. И с проектите, които могат да променят сътрудничеството или да го сложат във фризера. Путин и Борисов ще се срещнат за дълъг разговор след 8-годишно прекъсване. Време, което промени коренно и двамата. Дали прагматизма или емоциите  ще надделеят, трудно е да се каже. Нито сме Турция, нито сме Сърбия. Но най-малкото, сме между двете.", "date": "2018.05.23", "title": "Москва не вярва на български сълзи"}
{"url": "http://standartnews.com/mneniya/rekordna_podkrepa_za_es_vapreki_brekzit-371889.html", "text": "Последното проучване на „Евробарометър\", поръчано от Парламента и публикувано една година преди европейските избори през май 2019 г., потвърждава постепенно нарастващата подкрепа на гражданите за Европейския съюз, съобщава пресслужбата на Европейския парламент. Една година преди следващите европейски избори председателят на ЕП Антонио Таяни ще представи резултатите от последното проучване на общественото мнение за ЕС. Изследването на „Евробарометър\" е поръчано от Европейския парламент и е проведено през април 2018 г. сред 27 601 души в 28-те държави членки. Резултатите показват, че средно 60% от гражданите вярват, че членството на тяхната страна в ЕС е нещо добро, а над две трети от анкетираните (67%) са убедени, че страната им е извлякла ползи от членството си в ЕС. Това е най-високият резултат, измерен от 1983 г. насам. За пръв път през последното десетилетие мнозинство от анкетираните (48%) вярват, че техният глас се чува в ЕС. Тенденцията сочи, че това положително развитие е започнало през втората половина на 2016 г., което вероятно е свързано с последиците от референдума за излизането на Обединеното кралство от ЕС. За България процентът на анкетираните, които считат че техният глас се чува в ЕС, е 44%, което е значително увеличение със 7 процентни пункта в сравнение с 2017 г. 54% от българите вярват, че членството в ЕС е нещо добро, и 57% са убедени, че страната им е извлякла ползи от членството си в Съюза. Анкетираните в целия ЕС разглеждат процеса с водещите кандидати като изключително важен за демократичния живот в ЕС. Европейските гласоподаватели имаха възможност да вземат косвено участие в избора на председателя на Европейската комисия за пръв път през 2014 г. Днес резултатите показват, че почти половината от гражданите на ЕС-27 (49%) заявяват, че този процес би ги насърчил да гласуват на предстоящите европейски избори. 70% от гражданите вярват, че процесът има смисъл само ако е съпроводен от реален дебат по европейските въпроси и бъдещето на ЕС. Освен това повечето анкетирани изразяват съгласие, че процесът с водещите кандидати води до по-голяма прозрачност (63%), представлява значителен напредък за европейската демокрация (61%) и дава по-голяма легитимност на Европейската комисия (60%). От друга страна, по-малко от половината анкетирани смятат, че този процес би попречил на националните правителства да изберат най-добрия кандидат (46%) или че няма реално въздействие (45%). Половината от българите (50%) също заявяват, че процесът с водещите кандидати би ги насърчил да гласуват на предстоящите европейски избори. 65% от анкетираните очакват процесът да е съпроводен от реален дебат по европейските въпроси и бъдещето на ЕС, което би довело до по-голяма прозрачност (55%), дава по-голяма легитимност на Европейската комисия (56%) и представлява значителен напредък за европейската демокрация (56%). По време на предстоящата предизборна кампания европейците очакват от политиците да предложат решения за сигурността в най-широк смисъл, включително и по отношение на имиграцията. В същото време въпроси, свързани с личния просперитет и благополучие, са еднакво важни за дневния ред. 49% от европейците посочват борбата с тероризма като приоритетна тема на кампанията, следвана от борбата с младежката безработица (48%), имиграцията (45%), икономиката и растежа (42%). Около една трета от европейците определят като приоритет борбата с изменението на климата и опазването на околната среда (35%). Насърчаването на правата на човека и демокрацията, както и социалната защита на гражданите на ЕС са важни теми за 32% от анкетираните. За българите приоритетните теми в следващите европейски избори са икономиката и растежът (57%), борбата с тероризма (49%) и социалната защита на гражданите (47%). След тях идват борбата с младежката безработица (44%), защитата на потребителите и безопасността на храните (37%) и имиграцията (35%). За европейците демокрацията е основна ценност както на равнище ЕС, така и в собствената им страна. Мнозинството от анкетираните продължават да са доволни от начина, по който работи демократичният процес в ЕС (46%). Процентът на българите, които са доволни от начина, по който функционира демокрацията в Съюза, е значително над средния за ЕС (52%). Между 2013 г. и 2018 г. в държавите – членки на ЕС, се появиха над 70 нови партии и политически съюзи, някои от които проведоха успешни кампании срещу политическото статукво. Това развитие се възприема като положително от мнозинството европейци. Все пак 70% от анкетираните смятат, че не може да се постигне подобрение в политическата или икономическата сфера само с противопоставяне. В същото време половината от анкетираните в ЕС (50%) считат, че антисистемните партии или движения не представляват заплаха за демокрацията, докато малко повече от една трета (38%) са на противоположното мнение. 53% от гражданите са съгласни с твърдението, че новите партии и движения могат да намерят нови решения по-успешно от настоящите, а 56% вярват, че те могат да донесат реални промени. Данните за България са близки до тези в ЕС: 57% от анкетираните считат, че новите партии и движения могат да донесат реална промяна, а 52% са съгласни с твърдението, че те могат да намерят нови решения по-добре от сегашната политическа класа. По-ниски от средните са стойностите при нагласите на българите, че с противопоставяне може да се постигне подобрение в политическата или икономическа ситуация (55%) и че антисистемните партии или движения представляват заплаха за демокрацията (20%).", "date": "2018.05.23", "title": "Рекордна подкрепа за ЕС въпреки Брекзит"}
{"url": "http://standartnews.com/regionalni/panagyurishte_domakin_na_svetovnoto_po_foyerverki-371895.html", "text": "Шестото поредно издание на Световното първенство по фойерверки за купата на Панагюрище започва в петък. „Асарел-Медет\" АД е генерален спонсор на събитието, което се организира от общината и и фирма „Огнена хризантема\". Тази година в надпреварата ще се конкурират Казахстан, Норвегия и Украйна. Откриването на шампионата е насрочено за 20 часа на 25 май и ще бъде последвано от подгряваща заря от „Огнена хризантема\" и концерти на Донна, Група „Cofein\" и Новата банда Стенли Live. Първи своето шоу ще демонстрира отборът на Казахстан, който спечели световното през 2017 г. На 26 май ще се изявява отборът на Норвегия, а зрителите ще се забавляват с изпълненията на група „Slippers\", Михаела Филева и възродената рок група „Ахат\". В последния ден от шампионата – 27 май, своето фойерверк шоу ще покаже отборът на Украйна, а художествената програма предвижда изпълнения на Дейвид Белишки, Християна Луизу, Deep Zone Project и пазарджишката група „Voice & Fingers\". По регламент състезателните отбори представят 2-минутно свободно фойерверк шоу, което не се оценява. След това имат на разположение от 3 до 7 минути, в които представят свое собствено състезателно шоу. Условията за всички участници са еднакви. Подсигурени са еднакви по вид ефекти и материали. Големината на бомбите е идентична за всички отбори, а броят на фойерверките е равен. При изпълненията на състезателите от особено значение при тези условия е талантът и умението да се представи изкуството на фойерверките.", "date": "2018.05.23", "title": "Панагюрище домакин на световното по фойерверки"}
{"url": "http://standartnews.com/balgariya/24_may_ne_e_den_za_baloncheta_s_bukvi-371898.html", "text": "- 24 май за мен винаги е бил люляци, череши, хора, които са около мен. И едно усещане, останало ми още от родния Ловеч, с думите \"Върви, народе възродени, което сякаш залепя хората един за друг. Споява ги и ги кара да разменят помежду си дух. И защото непрекъснато се говори, че това е празник на духа, аз все по-често си мисля - освен духа, кое е онова триединство, което прави и човека, и духа му, и неговата дълбока същност. Ако това е празник на духа, това е празник на Сина, което означава да изстрадаш духа, и празник на Отеца, което означава да достигнеш до гените, до корените, до началото. До онова осъзнаване, че си част от божественото и от нещо много скъпо. За мен 24 май е празник на хората, които вървят и мислят в една посока. - Искам да бъда съвършено откровен и да кажа, че празникът се задъхва. Даже в последните години губи от своята притегателна сила. И, колкото и да ми е болно, ще се опитам да сложа пръст в раната. Празникът губи дори от своята държавна почит, защото е прекалено славянски празник. Някои хора, които се опитват да неглижират този празник, искат ние да сме повече европейци и колкото се може по-малко славяни. Това, което сме дали на славяните - този дух, тази азбука, някак остава малко встрани и това ме тревожи. Празниците, особено за младите, в последните години се свързват с анимации. Когато аз бях млад, анимация казвахме на нарисуваните филмчета. Сега лошото е, че казваме анимация на забавленията. Празникът много тясно се свързва със забавления и много по-малко с усилия. На 24 май е време да се вгледаме в очертанията на буквите. В очертанията на кирилицата. И да видим и да си зададем въпроса - защо първата буква от глаголицата прилича на кръст? Защо първите букви, с които Кирил е изписвал Христос, са кръг и триъгълник? Кръгът е всяко нещо, което е завършено, а триъгълникът е духът, отеца и сина. Такива неща трябва да си мислим за 24 май, но тогава няма как особено много да се забавляваме. Аз, разбира се, не съм против забавленията, но 24 май не е балон с букви, които летят във въздуха. Той е нещо много повече. Тай е букви, които са изписани по кожата ни, в паметта ни, които ни правят уникални. Ние имахме държавно ръководство, което постави въпроса да сменим азбуката си. Това стана по времето на управлението на един от бившите президенти, който специално започна дискусия дали не е по-добре да пишем на латиница. Струвало му се по-европейско. Но като започнем да пишем на латиница, ние променяме генезиса си, дори ДНК-то си. Хрумва ли му на някой в Израел да не пишат на иврит? Те възстановиха мъртъв език и азбука, а ние искаме да се откажем от живия език. Но поколенията, особено по-младите, бяха възпитавани в една култура, която според мен в момента дава своите не толкова зрели плодове. - Учениците едва ли схващат този проблем в дълбочина, те се радват, че наближава края на училището, идва балът. Но това е една вековна традиция и тук си спомням за \"Радини вълнения\" и \"Под игото\". Вълненията на този празник аз си спомням, като приключване на една духовна година. Получаване на доказателство, че си завършил и израснал с една година, че си извисил духа си с една година. Българинът неслучайно е питаел култ към познанието. В битността си той е чувствал, че има нещо над земята, над оранта. Че тези свети братя, на които ние поднасяме люляци и божури, са между земята и небето. Че те са нашите посланици. Но имам чувството, че този празник при цялата си сила и притегателност не говори за масовост. В свят, в който приоритетът е свързан не с това какво изрича устата ти, а с това какво поглъща и изяжда тя, няма как празникът на духа да бъде толкова ценен. Да, наближава 24 май, имаше ли реклама за това, говорили някой за това. Да, една телевизия излъчва стихове, да се чуди човек кой е правил подбора им. Снощи по тази телевизия прочетоха едно четиристишие на Петя Дубарова. Ами този, който го е подбирал, нито има представа коя е Петя Дубарова, нито кое е най-доброто от нея. Тези неща  минават между другото. Всичко е някаква кампания и отбий номер. Изчезнала е стойността на паметника, онзи трепет, онова раздаване на тебешири и креди. Но това се възпитава и изстрадва, но то е по-различно от скеча и хумора. Едно е да разлистиш една книга и друго е да я четеш. Защото, ако я четеш, най-трудното е да намериш изречението, което е за теб. - Опитвам се да преподавам литературата не като литература, а като поезия. Опитвам се да преподавам романите не като проза, а като дух. В произведенията, които децата изучават, има една страница, написана точно за тях. И ако всеки намери своята страница или тези два реда от Дебелянов, от Смирненски, които го печелят, това е постижение. Ако усети, че смъртта на Ботев е най-тежкият отпечатък на достоверност за безсмъртие, аз ще бъда доволен. Липсата на система, която да кара учениците да мислят и разсъждават върху произведенията, се свежда до това, че те, дори и да прочетат творбата, искат да я запомнят, да си спомнят неща от нея, а не да ги преживеят, да ги прекарат през сърцето и ума си. Защото без фасадата от произведенията поуката няма никакъв смисъл. Той просто се превръща в една оценка в бележника. Можеш да имаш 6 по литература, но аз искам, мой скъпи приятелю и ученико, да знам каква е библиотеката ти вкъщи. Да знам с какви книги си пораснал, къде отиваш. И тогава тази шестица ще означава много повече. - Да, напуснах Съюза на писателите с голяма болка. Това за мен бе чест и отговорност. Смятам, че този съюз деградира до кръжок на приятелите на художественото слово, превърна се в  инструмент за политическо влияние на ръководството на съюза. А за несменяемостта аз все давам като пример Северна Корея. Раздават си грамоти на приятели, а най-главното - престанаха да съществуват високи художествени критерии, които да изведат авторите напред. Съюзът на писателите има смисъл, през миналата година са излезли две книги на европейско равнище. Другото са заигравки и художествена самодейност на читалищно равнище.", "date": "2018.05.23", "title": "24 май не е ден за балончета с букви"}
{"url": "http://standartnews.com/lyubopitno/prints_hari_i_megan_otlagat_medeniya_si_mesets_sas_sedmitsa_zaradi_ofitsialno_sabitie-371877.html", "text": "Перла в короната на най-обсъжданите теми тази седмица безспорно се оказа сватбата на принц Хари и Меган Маркъл. Сватба като никоя друга преди това в британското кралско семейство - госпъл хор, американски проповедник, целувка на излизане от катедралата „Свети Джордж\", в която двамата влюбени си казаха заветното \"Да\" със сълзи на очи от щастие. Три дни след най-бляскавото събитие в кралското британско семейство Великобритания, а и целият свят е все така в плен на силните емоции. И понеже сватба без меден месец не може - разбираемо във вихъра на най-обсъжданите теми около херцога и херцогинята на Съсекс, попадна темата за мястото, където влюбената двойка ще се наслади на първите романтични дни от брачния си живот. Да, такова ще има, макар и не веднага след сватбата на годината, както я нарекоха медиите. Причината за отлагането на медения месец с една седмица е официално събитие, което предстои да се състои до броени дни и на което Меган и Хари трябва да присъстват, съобщиха от кралското семейство. Междувременно букмейкърите са в стихията си, възползвайки се от ситуацията да приемат залози за вероятна дестинация. Още веднага след сватбата фаворит на букмейкърска къща \"Ладброукс\" се оказа Намибия с коефициент 2,1. Имайки предвид любовта на младоженците към Черния континент, като вероятна дестинации се спрягат също Ботсвана, описана навремето от принца като негов \"втори\" дом, Руанда, Малави и Танзания. Нека да припомним, че след смъртта на лейди Даяна през 1997 г. мястото, където принц Чарлз отвежда синовете си, е именно Африка. Вероятността Хари и Меган да заложат на Ботсвана е фактът, че миналата година двамата прекараха романтична триседмична ваканция именно там. Сред дестинациите, които букмейкърите сочат за вероятни, попадат и места като Малдивските, Сейшелските или Карибските острови. Според букмейкърите не е малка и вероятността принц Хари и Меган да изберат за медения си месец европейска дестинация. Като пример за такава са посочени страни като Турция и Италия. Наблюдателите не изключват и възможността за сватбено пътешествие до Азия, САЩ или Южна Америка.", "date": "2018.05.23", "title": "Принц Хари и Меган отлагат медения си месец със седмица заради официално събитие"}
{"url": "http://standartnews.com/balgariya/14_raneni_pri_udar_na_avtobus_i_tir_kray_sofiya-371885.html", "text": "Автобус на градския транспорт се преобърна на магистрала „Тракия\" след удар с ТИР. Няма загинали, пострадали са 14 души сред тях и дете. Автобусът се е движел се е по линия №7 - от Лозен към София. Инцидентът между турския Тир и автобусът на градския транспорт е станал при 3-и километър в посока София, малко след 7.00 часа. До момента се знае, че докато автобусът се е движил в дясната лента, ТИР-ът се опитал да го изпревари. Опитът е бил неуспешен. ТИР-ът се е ударил в лявата задна част на автобуса и го бутнал към канавката. За щастие при удара автобусът не се е обърнал, за което вероятно инцидентът не е фатален за 24-мата пътници в него. Алкохолните проби и на двамата шофьори са отрицателни. Версията, по която се работи до момента е, че най-вероятно шофьорът на турски ТИР се е унесъл и може би заради това е предприел тази маневра. 14 са пострадалите пътници от автобуса. 7 от тях са настанени в болница \"Света Анна\". Четирима, сред които и дете са в \"Пирогов\" и трима в болница \"Царица Йоанна - Исул\". С опасност за живота са мъж на 60 г. и жена на 54 г., които са в \"Света Анна\". Движението по АМ \"Тракия\" към този час е спокойно.", "date": "2018.05.23", "title": "14 ранени при удар на автобус и ТИР край София"}
{"url": "http://standartnews.com/balgariya/mon_fintira_gafa_sas_7ma_zadacha_nyama_da_ya_zachita-371880.html", "text": "МОН няма да зачита 7-ма задача от матурите по български език и литература. Това стана ясно на брифинг в просветното ведомство, докато протичат днешните изпити - втората матура за 12-ти класи и математиката от Националното външно оценяване за седмокласниците. Решението обяви зам.-министър Таня Михайлова. Припомняме, задача 7 от матурата за зрелостниците обърка ученици, а и предизвика негодувание на експерти. Според условието трябва да се посочи изречението, в което няма допусната граматична грешка. Спорният дистрактор е \"б\", който звучи неестествено, въпреки че не е допусната точно граматична грешка. Именно този отговор е верен, според МОН. Дистрактори \"в\" и \"г\" се изключват заради липсата на пълен член в думaтa \"адвоката\" и членуване на \"Искърско дефиле\", в отговор \"а\" грешката е в членуването на \"сухопътен\". По време на брифинга от МОН обясниха, че в подусловието на задачата няма граматична грешка, а семантична неточност. За да не бъдат ощетени зрелостниците ще бъде присъдена по една точка за всеки възможен верен отговор. Тази задача се приема, че е част от 30-те точки. Тоест, след като има условие за двусмислие, това означава, че ще получи точките, които трябва да получи - тази задача носи една точка. Таня Михайлова коментира, че тъй като има спорен момент, тъй като ще има усещане за несигурност в зрелостниците - решението е тази задача да не се зачита в изпитния вариант.", "date": "2018.05.23", "title": "МОН финтира гафа със 7-ма задача: Няма да я зачита"}
{"url": "http://standartnews.com/balgariya/tsvetanov_i_kmetat_na_ruse_obsadiha_infrastrukturni_i_sotsialni_proekti-371886.html", "text": "Зам.-председателят на ГЕРБ и председател на ПГ на партията Цветан Цветанов се срещна днес с кмета на Община Русе Пламен Стоилов. Те обсъдиха напредъка в осъществяването на редица мащабни инфраструктурни и социални проекти на територията на общината. Това съобщиха от пресцентъра на ПП ГЕРБ. В разговора участваха още народният представител от ГЕРБ-Русе и областен координатор на партията Пламен Нунев, зам. – кметът по европейско развитие Страхил Карапчански и зам. – кметът по хуманитарни дейности Иван Григоров. „Над 2000 ученици и деца от детските градини ще се възползват от създадените нови условия за обучение и игри в ПМГ „Баба Тонка\" – Русе, СУ „Христо Ботев\" – Русе и детските градини „Пинокио\" 1 и 2 и „Русалка 2\"\", обясни кметът Стоилов. По думите му се предвижда завършването им през есента тази година. „Благодарение на активността на Община Русе и подкрепата на Министерски съвет е създадена необходимата координация за завършването им в срок. Въвеждат се нови технологии за енергоспестяване в обектите от образователната инфраструктура, което ще понижи разходите за издръжка\", подчерта зам.-председателят на ГЕРБ. „Над 12 млн. лева е размерът на безвъзмездно финансиране от европейските програми по тези проекти\", каза Цветан Цветанов, който оцени високо работата на Общината за европейския облик на Русе. Кметът Пламен Стоилов изтъкна, че Русе е един от малкото градове със стартирала на 100 процента реализация на инвестиционната програма „Региони в растеж\". Европейските средства, които ще се инвестират в икономиката и инфраструктурата на града, са на стойност над 56 млн. лева. Основните мащабни проекти, по които Община Русе работи, са реконструкцията и рехабилитацията на четири улици, които свързват центъра с кея на града, който също предстои да бъде благоустроен. Вторият етап на проекта за интегрирана система на градски транспорт предвижда изграждане на пешеходна връзка–надлез между кварталите „Родина 3\" и „Чародейка\", реконструкция и рехабилитация на участъци от бул. „Придунавски\" и ул. „Шипка\", изграждане на пешеходни зони и надграждане на интелигентната транспортна система. С европейско финансиране се предвижда и рехабилитация на кейовите страни и подобряване на навигационните условия на три корабни места. Към момента се изпълнява и реконструкцията на пет общински учебни заведения и дворните им пространства и стартира ремонта на 1/3 от улиците и тротоарите в целия град.", "date": "2018.05.23", "title": "Цветанов и кметът на Русе обсъдиха инфраструктурни и социални проекти"}
{"url": "http://standartnews.com/balgariya/veche_i_v_balgariya_izsledvane_za_300_lv_otkriva_barzo_rak_na_gardata-371875.html", "text": "Модерно изследване за откриване на рак на гърдата е вече и у нас, но за съжаление нововъведението не се покрива от Здравната каса, съобщи репортер на Канал 3. У нас изследването струва 300 лева. В Европа то се прилага от 5 години. В рамките на 5 до 8 минути и изследването е готово. Наричат го \"съкратен протокол\", защото времето за провеждането му е кратко. Иначе принципът е като при обикновения магнитен резонанс – вливат венозно контрастно вещество, раковите клетки светват, а лекарите виждат изображението на монитора. Това изследване не е необходимо да се прилага за профилактика, а за скрининг, обясни за Канал 3 д-р Валентин Иванов от Клиника по образна диагностика. \"То е подходящо за определена група пациентки,наречени високо рискови\", добави докторът.", "date": "2018.05.23", "title": "Вече и в България: Изследване за 300 лв. открива бързо рак на гърдата"}
{"url": "http://standartnews.com/balgariya/agromah_startira_remonta_na_okolovrastniya_pat_na_kozloduy-371878.html", "text": "На 23 май 2018 г. започнаха дейностите за основен ремонт (реконструкция) на околовръстното шосе на град Козлодуй.  Трасето е част от републикански път II-11 с дължина 11 200 метра – от КПП „Хърлец\" на АЕЦ „Козлодуй\" до изхода за град Лом*, като в края на участъка предстои изцяло да бъде изграден приблизително 1 км път,  който досега беше настлан само с каменна фракция. Проектът е на стойност около 3 200 000 евро и изцяло се финансира от Международен фонд „Козлодуй\" чрез Европейската банка за възстановяване и развитие (ЕБВР). Инвестицията е одобрена от донорите на Фонда след като ДП „Радиоактивни отпадъци\" успешно я защити като разход за част от необходимата инфраструктура за изграждане на Националното хранилище за ниско- и средноактивни радиоактивни отпадъци. В рамките на около 3 години и половина под стриктния мониторинг на ЕБВР и отговорните за пътно-строителните дейности български институции поетапно бяха осъществени всички законови процедури, за да се стигне до същинската реализация на основния ремонт на участъка. На водосвета, с който бе дадено официалното начало на проекта, присъстваха областният управител на Враца Малина Николова, кметът на Козлодуй Маринела Николова, изпълнителният директор на ДП „Радиоактивни отпадъци\" Дилян Петров, представители на ЕБВР и др. Ремонтът на околовръстното шосе включва пълната му рехабилитация, в това число и повдигане на нива на многобройните места с пропадания. Той ще се извърши в пълно съответствие с одобрения от  Агенция „Пътна инфраструктура\" технически проект. Ремонтните дейности ще се извършват от избрания изпълнител „Агромах\" ЕООД и ще продължат около 3 месеца. За изпълнението им ще се използват над 10 пътно-строителни машини, сред които уникалните за България рециклатори, които компанията притежава – специфично съоръжение, осигуряващо предвидената в проекта съвременна технология  на студено рециклиране. Виктор Велев, управител на Агромах, заяви на церемонията – „Отсечката е от изключително значение за региона, затова сме мобилизирали човешки ресурс и техника, за да гарантираме бързина и качество. Проектът включва много сериозна рехабилитация и реконструкция на пътя, който в момента е в изключително лошо състояние. Поели сме ангажимент за два месеца и половина да се справим с предизвикателството по този исторически ремонт на 11 км от пътната мрежа. Ще използваме модерна технология със студено рециклиране, което е гаранция за качество\". Рехабилитацията ще се извърши на два етапа. Първият включва отсечката от изхода към гр. Лом до Т-образното кръстовище при входната табела на Козлодуй. Участъкът ще бъде изцяло затворен, а трафикът ще се насочи през обиколен маршрут в града. Ремонтът на втората отсечка ще се извършва в едно платно, като е предвидено трасето да бъде регулирано, включително с временна светофарна уредба. ........... * Път II-11 в участъка „Козлодуй – Хърлец\" (втори клас) e единственият републикански път, който свързва пряко крайдунавските населени места от гр. Видин до гр. Никопол. По трасето на път II-11 преминават и част от предвидените маршрути за евакуация на населението от зоната за неотложни защитни мерки около АЕЦ „Козлодуй\". Също така, по този пътен участък се осигурява достъпът до площадка „Радиана\", на която предстои да бъде изградено Националното хранилище за погребване на радиоактивни отпадъци (НХ РАО). Целта на проекта за рехабилитация на пътя е възстановяване и подобряване на транспортно-експлоатационните качества и носимоспособността на настилката.", "date": "2018.05.23", "title": "Агромах стартира ремонта на околовръстния път на Козлодуй"}
{"url": "http://standartnews.com/balgariya/arest_za_72_chasa_za_turchina_predizvikal_katastrofa_na_trakiya-371890.html", "text": "Софийска районна прокуратура задържа шофьора на товарния автомобил, станал причина за катастрофата на автомагистрала „Тракия\". Под ръководството и надзора на Софийска районна прокуратура е образувано и се води досъдебно производство за извършено престъпление по повод настъпило ПТП около 7.20 часа днес на АМ „Тракия\", в района на 3-ти км., в пътното платно с посока София, между автобус на градския транспорт и товарен автомобил. В хода на производството е установено, че виновен за катастрофата е водачът на товарния автомобил – Гьокхан Кахриман, турски гражданин, който е нарушил правилата за движение по пътищата, като по този начин по непредпазливост е причинил телесни повреди на 12 лица, 7 от които за момента за установени като средни. Предвид високата обществена опасност на деянието, наблюдаващият прокурор е постановил задържане на Кахриман за срок до 72 часа, след изтичането на които е разпоредено привеждането му в сградата на СРС – за разглеждане на искане за вземане спрямо него на мярка за неотклонение „Задържане под стража\".", "date": "2018.05.23", "title": "Арест за 72 часа за турчина, предизвикал катастрофа на \"Тракия\""}
{"url": "http://standartnews.com/balgariya/borisov_i_zaev_zaedno_na_groba_na_sv_kiril_v_rim-371891.html", "text": "Министър-председателят Бойко Борисов ще бъде на посещение в Рим на 24 май и на аудиенция при главата на Римокатолическата църква Негово Светейшество папа Франциск на 25 май. Поводът е отбелязването на Деня на българската просвета и култура и на славянската писменост. Българската делегация, ръководена от премиера, включва в състава си представители на вероизповеданията у нас, на академичната общност и дейци на културата. На срещата с папа Франциск ще присъстват Западно и Средноевропейски митрополит на БПЦ Антоний, председателят на БАН акад. Юлиан Ревалски, ректорите на УНСС проф. Стати Статев и на ВТУ „Св. Св. Кирил и Методий\" проф. Христо Бонджолов, директорът на Института по исторически изследвания към БАН доц. Даниел Вачков, директорът на Софийската филхармония Найден Тодоров и ръководителят на националната школа по приложна математика Теодоси Теодосиев. Тяхното участие в аудиенцията е признание за постиженията им и е израз на значението, което българското правителство отдава на образованието, науката и културата. За първи път тази година традиционното поклонение пред гроба на Св. Кирил и посещението на базиликата „Санта Мария Маджоре\", където папа Адриан ІІ благославя славянската азбука и книги, ще бъде осъществено съвместно с делегацията на Република Македония, водена от министър-председателя Зоран Заев. Двете делегации ще участват и в официалния прием, даван в българското посолство в Италия по случай празника на духовността. Съвместното честване на исторически събития, значими за двете държави, и почитането на големи исторически личности, е символ на новия етап в отношенията между София и Скопие след подписването на договора за добросъседство на 1 август 2017 г. При посещението си в Рим българската делегация ще поднесе цветя на паметника на патриарха на българската литература Иван Вазов и ще присъства на молебен за здраве и успехи на българския народ, отслужен в храма „Св. Павел ала Регола\", в който черкуват членовете на Българската православна църковна община. „Аудиенцията във Ватикана е огромен жест на папата към българския народ, към изключителното дело на светите братя Кирил и Методий, към това, че сме дали писменост\", коментира премиерът Борисов при посещението си в Рим на 24 май 2015 г.", "date": "2018.05.23", "title": "Борисов и Заев заедно на гроба на Св. Кирил в Рим"}
{"url": "http://standartnews.com/balgariya/ivancheva_komandvala_mladost_ot_aresta-371896.html", "text": "Арестуваната с 50 000 лв. рушвет кметица на \"Младост\" Десислава Иванчева командвала района си от килията. Това стана ясно, след като Специализираната прокуратура внесе иск в съда за отстраняване от длъжност като кмет. Разследващите са установили, че в ареста, където Иванчева изтърпява мярката си за неотклонение, е изготвяла документи в качеството си на кмет, предавала ги е на лица с разрешен достъп за свиждане, след което те са достигали до общинската администрация. Така тя реално е упражнявала правомощията на кмет, въпреки задържането й под стража. Обвинената в корупция Иванчева отрече да е управлявала общината от ареста. Тя заяви това  преди заседанието на спецсъда, който ще реши дали да я отстрани от длъжност. Според защитата на Иванчева тя имала право да освобождава и назначава свои заместници. Преди заседанието хваната в крачка кметицата пак заяви, че някой и бил подхвърлил парите и поиска майка й да бъде неин защитник.", "date": "2018.05.23", "title": "Иванчева командвала \"Младост\" от ареста"}
{"url": "http://standartnews.com/balgariya/gerb_deloto_na_svetite_bratya_e_nasheto_veliko_minalo_i_nastoyashte_chrez_koeto_gradim_svoeto_badeshte-371876.html", "text": "\"На този ден поднасяме венци и славим делото на Светите братя Кирил и Методий и ясно заявяваме, че то е нашето велико минало и настояще, чрез което градим своето бъдеще. Казваме го всеки ден, а в месеците на Българското председателство на Съвета на Европейския съюз показахме, че не само сме част от европейското семейство, а наследници на онези, които създадоха нашата писменост и тя „обходи целий мир; за все световната просвета,тя бе неизчерпаем вир\".\" Това заяви от парламентарната трибуна в декларация на ПГ на ГЕРБ народният представител Милена Дамянова, съобщи Агенция \"Фокус\". „Народността не пада там, дето знаниьето живей\" – утре, на 24 май, тези думи от всенародния училищен химн на Стоян Михайловски ще звучат из цялата страна. Наричаме този празник най-български и най-истински. Тачим го и само в този ден цял народ пее като един „Върви, народе възродени, към светла бъднина върви,\" каза още Дамянова. \"Уважаеми колеги, ГЕРБ нямаме намерение да отстъпим пред статуквото, което брани не дотам добри практики в системата на образованието, натрупани във времето. Често ни се налага да мълчим, за да не създаваме излишен обществен шум, когато опозицията говори за хаос и беди. Дори сега си замълчахме, когато само преди дни 12-те съдии в Конституционния съд единодушно постановиха, че Законът за предучилищното и училищното образование отговаря на върховните норми и не е нито кух, нито създава противоречия, нито има недъзи – все определения отляво. Защото какво се постигна през тези месеци на партийни популистки атаки – създаване на смут и обслужване на статуквото! Това ли е нашето национално разбиране?! Сигурна съм, че не е и затова в ГЕРБ трудно приемаме партийните заигравки на тази тема\", каза още Милена Дамянова. Ето и пълния текст на Декларацията на ПГ на ГЕРБ по случай 24 май: Уважаема госпожо председател, Уважаеми народни представители, Уважаеми учители и преподаватели, Учени и творци, музейни, Читалищни и библиотечни деятели, Скъпи деца и ученици, „Народността не пада там, дето знаниьето живей\" – утре, на 24 май, тези думи от всенародния училищен химн на Стоян Михайловски ще звучат из цялата страна. Наричаме този празник най-български и най-истински. Тачим го и само в този ден цял народ пее като един „Върви, народе възродени, към светла бъднина върви\". На този ден поднасяме венци и славим делото на Светите братя Кирил и Методий и ясно заявяваме, че то е нашето велико минало и настояще, чрез което градим своето бъдеще. Казваме го всеки ден, а в месеците на Българското председателство на Съвета на Европейския съюз показахме, че не само сме част от европейското семейство, а наследници на онези, които създадоха нашата писменост и тя „обходи целий мир; за все световната просвета,тя бе неизчерпаем вир\". На този ден благодарим и се покланяме пред делото на учителите ни, на многобройните просветители и културни деятели. Защото знаем, че само хора с духовна сила могат да разпространяват знанието, което „възкресява народния гений\". За ГЕРБ това е денят, в който отново ще напомним, че образованието е приоритет на нашата управленска програма и ние продължаваме да го отстояваме. Постигнахме консенсус, че без нова философия не можем да вървим напред. Наша първостепенна грижа са учителите, защото без тях знанието не може да се разпространява. Чухме родителите, учениците, учените, бизнеса, работодателите, синдикатите какви трябва да са децата на нашето бъдеще и започна промяната на модели и методи на преподаване и обучение за поколенията, които са твърде различни. И за новото време, което е време на революционни промени. Без да отстъпваме от разбирането си, че българщината е над всичко, искаме да научим наследниците си, че светът няма граници, а духът, който знае къде са неговите корени, няма пречки да бъде свободен. Затова всяко дете трябва да е в класната стая и трябва да има право на достоен и неотменен избор за своето образование. Преодоляхме предизвикателството с качеството на преподаване в университетите и постигнахме съгласие, че ученият няма място в аудиторията или в научната лаборатория, ако не е повече от достоен и не е най-добрият сред най-добрите професионалисти в своята област. Защото знаем, че неговото дело разпръсква тъмата на безпросветието. Уважаеми колеги, ГЕРБ нямаме намерение да отстъпим пред статуквото, което брани не дотам добри практики в системата на образованието, натрупани във времето. Често ни се налага да мълчим, за да не създаваме излишен обществен шум, когато опозицията говори за хаос и беди. Дори сега си замълчахме, когато само преди дни 12-те съдии в Конституционния съд единодушно постановиха, че Законът за предучилищното и училищното образование отговаря на върховните норми и не е нито кух, нито създава противоречия, нито има недъзи – все определения отляво. Защото какво се постигна през тези месеци на партийни популистки атаки – създаване на смут и обслужване на статуквото! Това ли е нашето национално разбиране?! Сигурна съм, че не е и затова в ГЕРБ трудно приемаме партийните заигравки на тази тема. Казваме го днес, в навечерието на 24 май, защото този най-светъл в нашата история ден е и Денят, в който трябва да си спомним завета на Светите братя - той е този, на който „България остана вярна на достославний тоз завет – в тържествуванье и в страданье и извърши подвизи безчет.\" Това не са просто думи от химна, който ще пеем утре на тържествата, уважаеми колеги. Това е заветът, който ни държи като народ и ни прави нация, за да ни има! Нека не го забравяме дори когато спорим, грешим или се борим заедно за общото ни бъдеще чрез грамотност, знание и наука за Светли бъднини! Нашият път е ясен и няма друг, защото чрез книжовността съдбините ни ще бъдат подновени. И нека помним написаното от Черноризец Храбър: „Бог е дал разум на славяните, комуто слава и чест, и власт, и поколение сега и винаги в безкрайните векове, амин.\"", "date": "2018.05.23", "title": "ГЕРБ: Делото на Светите братя е нашето велико минало и настояще, чрез което градим своето бъдеще!"}
{"url": "http://standartnews.com/balgariya/ombudsmanat_prebroi_oshte_12_bolnitsi_sa_vav_falit-371897.html", "text": "Омбудсманът Мая Манолова призова здравното министерство да отдели средства за болниците, които са в тежко финансово състояние. Тя съобщи, че освен лечебните заведения във Враца и Ловеч още 12 болници са пред фалит. Манолова организира дискусия, посветена на проблемите в сектора, на която призова за безлимитно здравеопазване. Омбудсманът обобщи и жалбите, постъпили при нея от началото на годината. Рекорден брой са жалбите за първите пет месеца на годината, като те са свързани с влошен достъп до медицинска помощ, лекарства и медицински изделия, с качеството на медицинската помощ. Преди дни Манолова представи доклада за дейността си за 2017 г., в който се посочваше, че жалбите тогава са били 494 общо. Тя подчерта, че освен от граждани, жалби постъпват и от съсловни организации и лечебни заведения. Манолова призова министъра на здравеопазването да отдели средства за болниците, които са в тежко финансово състояние, а НЗОК да изплати надлимитната дейност, изработена от болниците през последните години, която е в размер на близо 150 млн.лв. Очертава се тревожна тенденция за пациентите и за медицинските специалисти, допълни Манолова и подчерта, че най-важният въпрос е дали Министерството на здравеопазването има визия как ще се справи с проблемите. Всички отменени актове на предишното ръководство на МЗ се приемат отново, изрази тревогата си Манолова. Моите идеи, посочи тя, са за безлимитно здравеопазване, за субсидиране на лечебни заведения, пълно реформиране на системата. По думите й несправедливостите в здравната система нарастват.", "date": "2018.05.23", "title": "Омбудсманът преброи още 12 болници са във фалит"}
{"url": "http://standartnews.com/balgariya/gledna_tochka_da_protegnem_raka_na_bratyata_ot_makedoniya_no_da_spazvame_kanona-371893.html", "text": "Всяка година на 24-ти май отправяме възхвала към Светите братя Кирил и Методий и към техните ученици, българските първоучители и просветители светите Климент, Наум, Горазд, Сава и Ангеларий. Всяка година от медийни и други трибуни ни заливат славословия и венцехваления към тези светилници на Православната църква за това, че са дали на българския народ, а чрез него и на всички славянски православни народи „четмо и писмо\". Само тук-там в публичните речи се споменава, че Светите седмочисленици са създали азбуката, не, за да пише с нея кой каквото му хрумне, а за да могат славянските народи да прочетат и разберат на собствения си език Словото Божие! Да научат и осмислят деянията, жертвата и подвига на Иисус Христос. Да отправят към него молитва с думи, чието значение осъзнават. Не просто, за да си пишем на кирилица, а за да се научим на любов. На онази любов, която е истинската спойка между братята, която ни позволява да разбираме другия, да споделяме неговите тегоби и неволи, да се сърадваме с неговите радости и, която, в крайна сметка, изгражда Христовата Църква и на която се крепи православната солидарност. През последните месеци много мои епархиоти ме питат какво стана с братската любов? Те питат това, защото чуват за някакви непрекъснати дрязги в общността на православните християни отвъд западните граници на българския диоцез, чуват страшни думи като „канонично провинение\", „колективно прегрешение\", та чак „схизма\" и „национално предателство\". Чуват, че наши братя и сестри, православни християни, с които пишем и четем с едни и същи букви, от десетилетия са изключени от общението си с поместните църкви – членове на Едната, Света, Вселенска и Апостолска Православна църква и сега вопият и със сълзи на очи молят да бъдат приласкани в православното семейство. Питат ме мои епархиоти, защо тези наши братя и сестри не биват приети? Нима става дума за доминация, за показване на сила, за задържане на „завоювани територии\"? Нима не става дума за човешки души? Души на наши братя и сестри в Христа. Питам се и аз как е възможно в продължение на десетки и десетки години, православни християни отвъд Деве баир, да бъдат третирани като схизматици, техни свещеници да не могат да съслужат със свещениците на другите православни църкви, да се боим от съприкосновението едни с други в благодатната Света литургия? Не това е била идеята на Светите братя Кирил и Методий, когато са ни давали азбука, на която да разбираме Словото Божие и да се разбираме помежду си. Със сигурност не е била това идеята им! Разбира се, че говоря за православните християни в съседна  Македония. Много думи се изприказваха напоследък, Светите синоди на почти всички поместни църкви се занимаваха и се занимават с проблема. И не се вижда изход. Сякаш наистина врагът на Христа, който е враг и на Неговата Църква, си е поставил за цел да разбие православната общност и в частност любовта и солидарността между славянските православни народи. Вижте какво се е случило! В македонските земи днес действат две институционализирани православни църкви. Едната – Македонската православна църква – Охридска архиепископия е призната от светското правителство на Република Македония, но не е призната от поместнитеправославни църкви. Другата, нарекла себе си Православна охридска архиепископия, е била забранявана и преследвана от македонските светски власти, но е канонично призната от поместната Сръбска Православна Църква, с това име. Тя е призната и от БПЦ, като митрополити членове на нашия Свети Синод съслужиха Света Литургия с архиепископ Йован Вранишковски, титуловайки го Охридски архиепископ. Само преди няколко месеца Европейският съд за правата на човека е наказал македонската държава затова, че е отказала да регистрира, а така също и да позволи да изпълнява мисията си Сръбската Охридска архиепископия на Вранишковски. От това изглежда, че проблем няма. Проблем обаче видимо има. Народът на Македония не зачита поставения от сърбите архиепископ Йован Вранишковски независимо че е каноничен, а зачита други епископи, които са изключени от канонично общение. Признанието от страна на БПЦ на Сръбската Охридска Архиепископия изглежда не помага, щото вярващите в Македония да я припознаят и да зачитат нейния архиепископЙован Вранишковски. Съмнявам се, че и решението на Европейския съд ще ги накара да го зачетат. Напротив, това решение създава още по-голям проблем, защото всеки православен знае, че споровете в църквата трябва да се решават вътре в църквата и никога не трябва да се прибягва до светски съд! Насила любов и уважение в Църквата не могат да се получат, а още по-малко по заповед от светски съд, пък бил той и европейски. Например защо се ангажираме с македонския църковен въпрос? Ангажираме се, защото бяхме ангажирани. Не може да се отблъсква протегната за помощ ръка. Не може да се гледа безучастно, как православни християни страдат в продължение на повече от петдесет години и да не ти трепне сърцето. Нечовешко е. От другата страна търпим упреци защо не се ангажираме достатъчно, например като признаем едностранно автокефалия на МПЦ? Тези, които ни упрекват, знаят, че не става така. Знаят, че Едната, Света, Вселенска и Апостолска църква не е човешко творение и, че в нея има установен от Бога ред. Вярното решение не е такова, каквото някому се иска, бил той обществена група за натиск, светски политически фактор или дори отделна поместна църква. А такова, каквото Бог иска. Нашата работа е да си припомним как Бог изисква да се постъпва в такива ситуации. Чуден е Божият промисъл! Защо точно земите на свети Климент и свети Наум се превърнаха в поле на църковни раздори и в пробен камък и изпитание на вярата на всеки един от нас? Дали не е точно това промисълът! Да бъде изпитана вярата ни! В случая вярата се изпитва през един въпрос към всички поместни православни църкви: са ли те в състояние да проявят братска любов към страдащите и солидарност помежду си или не са? И един друг въпрос, специално към БПЦ: ще участваме ли и ние в безкрайното разтерзаване на този изстрадал народ или ще сме Църква, която дава пример? През месец юни 2010 г. в Пловдив ни посети Негово Светейшество Вселенският Патриарх  и Архиепископ на Константинопол – Новия Рим Вартоломей. Впечатли ме това, че както в разговорите ни, така и в официалните обръщения той изрично назоваваше БПЦ „първородната дъщеря на църквата-майка – Константинополската патриаршия\". Това определение Негово Светейшество Вартоломей използва и при всичките си други посещения в България. След като той го казва, то нито ние, нито някоя от другите поместни църкви имаме право да се съмняваме в думите му. Всички поместниправославни църкви в славянските страни са дъщери на Константинополската църква. Църква-майка е Константинополската, първородната й дъщеря е Българската, останалите поместни църкви са по-млади. Нашето първородство не ни дава права да обявяваме автокефалии или самостоятелно да разсъждаме спорове, възникнали в лоното на други братски поместни православни църкви. Но се надявам, че това първородство ни дава поне морално основание да обърнем внимание на своите по-млади сестри църкви върху няколко принципни положения. Първо, че всякакви спорове вътре в църквата се решават вътре в нея, не бива да се предоставят за разрешаване от политици и в никакъв случай не бива да се отнасят до граждански, светски съдилища, които спокойно могат да имат виждания и цели, които не е задължително да са ориентирани към доброто на Църквата и спасението на душите, а напротив, да всяват още по-големи раздори. Второ, ако не може да се постигне съгласие на мястото, където е възникнала дискусията, то спорещите следва по своя инициатива да се отнесат до Константинополския патриаршески престол, в качеството му на висш арбитър, посочен като такъв от Светите отци на Вселенските събори. СПЦ е наясно с това положение. Епископите от македонските диоцезисъщо. БПЦ получи молба за съдействие от едната от дискутиращите страни. Дадохме достатъчно знаци, че разбираме молбата. Дойде време да се каже ясно, че същинската помощ, която БПЦ може да даде, се състои в една препоръка: ако преценяват, че вече е необходимо, да се обърнат към Константинополския патриаршески престол и да помолят за поставяне в действие на древните канонични процедури за решаване на спорове. Трето, каноничните правила са добре известни на всички и съдържат предписания за поведение във всички ситуации, включително в тази, а понеже са вдъхновени от Светия Дух правилата са справедливи. Четвърто, ние нямаме съмнение, че Негово Светейшество Вселенския Патриарх и Архиепископ на Константинопол – Новия Рим ще приложи правилата точно. И пето, че на първо място, прилагането на правилата трябва да послужи, за да бъде изразена братска любов към православните християни от поречието на Вардар. За спасението на техните души трябва да се мисли и за нищо друго! Сигурен съм, че Вселенският Патриарх, между другото, опирайки се на съхраняващите се в Константинополската Патриаршия документи, би подсказал също и верния отговор на въпроса за статута и характера на Охридската архиепископия и би помогнал да се отстрани и този препъни-камък в настоящите ни дискусии, без да се създават допълнителни, ненужни смущения.", "date": "2018.05.23", "title": "ГЛЕДНА ТОЧКА: Да протегнем ръка на братята от Македония, но да спазваме канона"}
{"url": "http://standartnews.com/balgariya/22_ot_naselenieto_na_zemyata_shte_e_zatlastyalo_prez_2045_g-371874.html", "text": "Ако сегашната тенденция остане непроменена, близо една четвърт от населението на планетата ще е затлъстяло през 2045 година, предупредиха учени, цитирани от Франс прес. Заключенията им бяха представени на Европейския конгрес за затлъстяването във Виена. Световната здравна организация (СЗО) смята, че около 13 процента от възрастните хора - 11 процента от мъжете и 15 процента от жените, са били засегнати от затлъстяване през 2016 година. Според прогнози на датски и британски учени, това процентно съотношение ще нарасне до 22 на сто през 2045 година. \"Тази тенденция може да бъде обърната в обратна посока, но за това е нужна политическа воля\", прецени един от авторите на изследването д-р Алън Моузес, който работи за датската компания \"Ново нордиск\" - най-големият производител на инсулин в света. Прогнозите са различни за отделните страни. Ако тенденцията се запази, над 55 процента от населението на САЩ ще е затлъстяло през 2045 г., при 39 процента през 2017 г. Според авторите на изследването, увеличаването на затлъстяването ще е придружено от повече случаи на диабет тип 2, които ще обхванат 12 на сто от глобалното население през 2045 г., при 9 на сто през 2017 г. Затлъстяването е проблем на общественото здравеопазване в целия свят. Според резултатите от миналогодишно американско изследване, процентното съотношение на затлъстелите хора в света непрестанно се увеличава от 1980 г., като се е удвоило в 73 страни. В резултат се е увеличила смъртността вследствие на сърдечносъдови болести, диабет и някои видове рак. Наднорменото тегло и затлъстяването са свързани с храненето и начина на живот. СЗО препоръчва да се ограничи приемът на липиди и захари и да се извършват редовни физически упражнения. \"За да може случаите на диабет да обхващат около 10 процента от глобалното население през 2045 г., ще трябва нивото на затлъстяване сред населението да бъде сведено също до 10 процента\", отбелязаха авторите на изследването.", "date": "2018.05.23", "title": "22% от населението на Земята ще е затлъстяло през 2045 г."}
{"url": "http://standartnews.com/balgariya/tir_izblaska_avtobus_na_gradskiya_transport_ot_am_trakiya-371864.html", "text": "Автобус от градския транспорт беше изблъскан от платното на автомагистрала „Тракия\" близо до входа на София. За щастие при инцидента няма загинали. Един човек, около 60-годишен мъж, е по-тежко пострадал и е транспортиран в болница „Св. Анна\" с черепно-мозъчна травма. Няма опасност за живота му. По-леко пострадали са още 11 души. Те са получили медицинска помощ на място. В автобуса е имало и малко дете, но то не е сред пострадалите. Инцидентът е станал на 3 км от входа на София, около 7:20 ч. Автобусът от градския транспорт се е движел се е по линия №7 – от Долни Лозен към Гара Искър в София. По първоначална информация турски тежкотоварен камион е ударил автобуса отзад, влачил го е около 30 м и го е изхвърлил от пътя. Предполага се, че шофьорът на камиона е заспал. Движението в района е силно затруднено, извършва се в една лента. То ще бъде възстановено след като приключи огледът, но ако планирате пътуване, изберете алтернативен маршрут.", "date": "2018.05.23", "title": "Тир изблъска автобус на градския транспорт от АМ „Тракия”"}
{"url": "http://standartnews.com/balgariya/izpitite_dnes_vtorata_matura_i_vanshnoto_otsenyavane_po_matematika_za_vii_klas-371862.html", "text": "Около 110 хил. ученици отново са на изпит – днес е втората задължителна матура за зрелостниците и външното оценяване по математика за седмокласниците. Учениците от XII клас могат да избират от 13 предмета, между които математика, история, география, физика, химия, биология и няколко чужди езика. Изпитният вариант беше изтеглен в 6:30 ч. тази сутрин. Учениците ще работят върху вариант с №1, който ще важи за всички предмети. Най-много желаещи отново са избрали да се явят на матура по биология - близо 14 хил. младежи. По-малко са избрали като втора задължителна матура английски език. Изпитът започва в 8 ч. и продължава 4 часа. Днес се провежда и националното външно оценяване за седмокласниците. Те ще трябва да покажат знания по математика. Изпитът, който започва в 10 ч., се състои от два модула. Първият модул съдържа 20 задачи от два вида – със структуриран отговор и със свободен отговор. Продължителността му е 60 минути, а максималният брой точки, който могат да получат учениците, е 65. Вторият модул се състои от четири задачи с отворен отговор, от които две задачи с кратък числов, символен или словесен отговор и две задачи – с описание и аргументация на решението. Продължителността на този модул е 90 минути, а правилното решение на задачите носи 35 точки. Максималният резултат от двата модула е 100 точки.", "date": "2018.05.23", "title": "Изпитите днес: Втората матура и външното оценяване по математика за VII клас"}
{"url": "http://standartnews.com/balgariya/dazhdove_na_zapad-371847.html", "text": "Слънчево, но променливо време ни очаква и днес. Минималните температури ще са между 12 и 16 градуса. След обяд над западните райони ще се развива купеста и купесто-дъждовна облачност и на много места там ще превали и прегърми. Ще духа до умерен вятър от източната четвърт. Максималните температури ще са между 25 и 30 градуса. Атмосферното налягане ще остане малко по-високо от средното за май.", "date": "2018.05.23", "title": "Дъждове на запад"}
{"url": "http://standartnews.com/balgariya/biser_petkov_ot_1_yuli_srednata_pensiya_shte_se_uvelichi_s_blizo_14_lv-371866.html", "text": "С актуализацията на всички пенсии с 3,8% от 1 юли средната пенсия от около 360 лв. ще се увеличи с близо 14 лв. Това обяви в предаването „Тази сутрин\" социалният министър Бисер Петков. От юли минималната пенсия ще нарасне на 207,6 лв., а социалната за старост – на 125,58 лв., уточни министърът. Заедно със социалната пенсия ще нараснат и всички останали пенсии, несвързани с трудова дейност, които са обвързани с нея, уточни Петков (това са пенсиите за военна и гражданска инвалидност, социалната пенсия за инвалидност и персоналната пенсия). Подготвят се и промени при изплащането на пенсии за деца, загубили родител или и двамата родители. Сега те имат право на помощ, ако починалите имат определен трудов стаж или при много нисък доход на тези, които ги отглеждат. Предвидено е от 1 януари 2019 г. право на пенсии да имат всички деца с починали родители, парите ще дойдат от държавата, обяви социалният министър. Започва и подготовката на изцяло нов закон за хората с увреждания. В работната група, която го подготвя ще бъдат включени и майките на деца с увреждания, които многократно протестираха срещу системата която „убива\". Предвидена е месечна помощ от държавата за най-тежко болните хора с увреждания над 18-годишна помощ. Досега те се изплащаха по различни програми като средства за асистент. Продължава и реформата при издаването на ТЕЛК, която предвижда нова методика за определяне на работоспособността, каза още Бисер Петков.", "date": "2018.05.23", "title": "Бисер Петков: От 1 юли средната пенсия ще се увеличи с близо 14 лв."}
{"url": "http://standartnews.com/balgariya/izvarshvame_operatsii_koito_nikade_drugade_ne_pravyat-371851.html", "text": "- Дейностите, които извършваме в клиниката, покриват един доста широк профил пациенти с ортопедични и травматологични заболявания. На практика мога да кажа, че почти изцяло работим с планови и ортопедични операции, много широко е застъпено ендопротезирането – тазобедрено, колянно, раменно. Такива операции се правят на много места у нас, но един от центровете с висока активност е „Софиямед\". В клиниката покриваме целия спектър от травматизъм, фрактурна хирургия, съчетани травми, които изискват сериозна реанимация. Доста напреднала структура в рамките на Клиниката е Отделението по хирургия на ръка. В момента е едно от най-добрите в България. Екипът, начело с доц. Маргарита Кътева, извършва операции, които никъде другаде не се правят. Това, което може да ни постави на специално място, е тазовата хирургия. Става въпрос за фрактури на тазовия пръстен, на тазовата ямка - тежка, сложна хирургия, работи се на много малко места в България, едното е при нас, в „Софиямед\". Целта на тези операции е да се предотврати или ограничи инвалидизирането. Преди да навлезе оперативното лечение едно тежко тазово счупване беше почти 100% присъда за инвалидизация. Моите лични интереси са там и много хора ме търсят персонално при такива фрактури. - Ортопедията и травматологията е една от дисциплините, които най-бързо се развиват технологично, а и концептуално. Откакто аз работя тази специалност, вече 30 години, доста драстично се смениха концепциите, както в ортопедията и в частност в ендопротезирането, така и в травматологията. Имам предвид промяна във философията на лечение на някои нозологии. Освен това с много бързи темпове се развиват, разработват и въвеждат чисто технологични иновации. Те касаят имплантите, техния дизайн и качество, но и начините на имплантиране. Въвеждат се нови оперативни техники. Тенденцията като цяло е към намаляване на травматичността на операциите и преминаване към миниинвазивни операции, използване на високотехнологични материали. С много бързо темпо се развива артроскопията, както и онкоортопедията. Разширява се обхвата на възможностите, така че да не бъде жертван крайникът с ампутация или дезартикулация. Това най-често става с нови, специални модели протези. В „Софиямед\" се стремим да следваме всички тези тенденции, а нашата клиника е една от малкото, където се извършват онкоортопедични операции. Тези операции са редки по принцип. Това е тежка и сложна хирургия. Изисква опит и сериозно оборудване и инструментариум. - Да, преди месец имах пациент със злокачествен костен тумор в горната част на бедрото, обхващащ почти половината бедрена кост. Той беше опериран по най-модерния начин, отстранихме  поразената кост и туморното образувание. Взе се решение за запазване на крайника, тъй като обстоятелствата го позволяваха, пациентът нямаше метастази и беше в добро общо състояние. Поставихме му т.нар мегапротеза – специалнна туморна протеза, която замести половината от бедрената кост. - Стига се до патологични фрактури на засегнатото място, до по-нататъшно разрастване на тумора, прорастването му в околните тъкани. От един момент нататък вече единственият възможен изход е ампутация или дезартикулация през ставата, както и премахване на съответната тазова половина заедно с целия крайник или метастазиране на тумора и смърт. - Има най-различни причини за появата на ортопедични заболявания. Най-често те се появяват при хора с вродени ортопедични аномалии на опорно-двигателния апарарат, аномалии на развитието, които се проявяват с израстването. Възрастовите фактори са свързани с начина на живот, затлъстяването, слабата двигателна активност. Всичко това определя развитието на голяма част от ортопедичните заболявания. - Остеопорозата, в резултат на която възникват други състояния, които налагат наша намеса, определено е по-честа при жените. В същото време артрозните изменения на ставите, като че ли са по-чести при мъжете. - Като цяло в България преобладава тазобедреното протезиране. На второ място е колянното, значително по-малък обем са раменното, лакътното, съвсем инцидентно глезенното или на други малки стави протезиране. Това е свързано с редица фактори. По принцип хората с патология на тазобедрената и колянната става, които изискват ендопротезиране, са много повече. Освен това познанията и уменията в тази сфера са добри, прави се отдавна, а и има много колеги специалисти и медицински центрове, в които тази дейност се изпълнява на високо ниво. Докато раменното и останалите видове протезиране по-слабо се познават. Но не е за пренебрегване фактът, че раменното, колянното и тазобедреното протезиране, макар и недостатъчно, се заплаща от НЗОК, докато за останалите видове ендопротезиране това не се прави и много хора се отказват от операция. - Основният сигнал са различните видове болка. Те карат хората най-често да търсят консултация и лечение. Оттам насетне са ограничаване на движението или различен тип деформации. - Може да подпомогне забавянето, но да го предотврати изцяло или да излекува една образувана вече артроза, все още не. Ако бъде започнато навреме медикаментозно лечение, хранителен режим и различни видове добавки, различви видове по-модерни процедури, вътреставни апликации, е възможно за известно време да забавят развитието на процеса. Не знам да има медикамент, който гарантирано да спира развититето на една артроза.", "date": "2018.05.23", "title": "Извършваме операции, които никъде другаде не правят"}
{"url": "http://standartnews.com/balgariya/lavina_ot_signali_za_balgari_podsadimi_v_gartsiya_za_trafik_na_hora-371867.html", "text": "Лавината от сигнали за българи, които са станали подсъдими в Гърция за трафик на мигранти, след като са продали камион или кола. Оказва се, че в някои от случаите каналджиите са едни и същи, но те са на свобода и дори не са потърсени от разследващите. Поредната история е на Валентин Пантазиев – собственик на голяма фирма за коли под наем. Негов бус вече две години престоява в южната ни съседка, след като е заловен с мигранти. През септември 2016 г. въпросният бус е нает от Мирослав Петков от Видин. Няколко дни по-късно Петов е задържан в Гърция за трафик на мигранти. Пантазиев знае, че Мирослав Петков е осъден през ноември 2017 г., но в момента е на свобода. Няма информация нашите власти да го търсят. При наемането на буса Мирослав е придружен от Антон Марков, също от Видин. За него ви разказахме в bTV Репортерите. Именно той е наел друг бус за трафик на мигранти през Гърция, пак през 2016 г. от компания за отдаване под наем на автомобили, чийто собственик – Милен Маринов, сега без вина е подсъдим в южната ни съседка. Не открихме Марков на адреса му в ромския квартал Нов път във Видин. Съседите му твърдят, че е в Германия. От колеги Валентин Пантазиев е разбрал, че става въпрос за престъпна схема. Твърди, че от Външното министерство не съдействат по никакъв начин на потърпевшите – насочват ги към адвокати в Гърция. „Към днешна дата загубите ме са за около 100 хил. лв. – адвокатски хонорари, пропуснати ползи. В момента на пускам почти никакви коли за Гърция, страхувам се\", казва Пантазиев.", "date": "2018.05.23", "title": "Лавина от сигнали за българи, подсъдими в Гърция за трафик на хора"}
{"url": "http://standartnews.com/balgariya/prokuraturata_nachalnikat_na_katblagoevgrad_e_vzimal_podkupi_za_barza_registratsiya_na_koli-371868.html", "text": "Арести на пътни полицаи. Поредната акция е в КАТ-Благоевград. С белезници се оказа и началникът на „Пътната полиция\" в града. „Сигналът, по който започна да работи Окръжната прокуратура в Благоевград дойде от Дирекция „Вътрешна сигурност\" на МВР. Човекът, който публично съобщи, че е подавал подобни сигнали, ще бъде поканен да бъде разпитан като свидетел. Този човек обяснява схемата, която ние сме установили и която беше потвърдена първоначално и от СРС-тата, които е използвала Дирекция „Вътрешна сигурност\" на МВР. Действително се касае за корупционна схема. Окръжната прокуратура в Благоевград е образувала досъдебно производство за искане и получаване на подкупи\", заяви за NOVA говорителят на главния прокурор Румяна Арнаудова. „Имаме доказателства, че са били искани и получавани пари от началника на КАТ, за да наруши служебните си задължения. Подкупите са получавани за бърза регистрация на моторни превозни средства, както и за предоставяне на специални регистрационни номера (в това число последователни еднакви цифри, огледални номера или две по две еднакви цифри)\", добави Арнаудова. По думите ѝ корупционната дейност е продължила 4-5 месеца. „Преди 6 месеца информирахме „Вътрешна сигурност\" на МВР за корупционни практики в КАТ-Благоевград. С нас се свързаха трима българи и двама македонци\", обясни журналистът Иван Хамбарджийски.", "date": "2018.05.23", "title": "Прокуратурата: Началникът на КАТ-Благоевград е взимал подкупи за бърза регистрация на коли"}
{"url": "http://standartnews.com/balgariya/55_000_kandidati_za_vtorata_matura-371842.html", "text": "Над 55 000 дванадесетокласници се очаква да се явят на втората задължителна матура днес. Това съобщиха от пресцентъра на Министерство на образованието и науката. В 6.30 часа в сградата на Министерството на образованието и науката е изтеглен изпитният вариант за втория задължителен зрелостен изпит по избор между 13 учебни предмета. Изтегленият номер на варианта ще важи за изпита по всеки предмет. Изпитът започва в 8.00 часа и продължава 4 астрономически часа, а за учениците със специални образователни потребности – 6 часа. Зрелостниците трябва да заемат местата си най-късно до 7.45 ч. и да пишат с черен химикал. В 8.50 ч. Ви каним отново в МОН, където в 9.00 часа ще бъде изтеглен изпитният вариант за национално външно оценяване по математика за седмокласниците. Изпитът ще започне в 10.00 часа. Той се състои от 2 модула. Първият е модул съдържа 20 задачи от два вида – със структуриран отговор и със свободен отговор. Продължителността му е 60 мин., а максималният брой точки, който могат да получат учениците, е 65. Вторият модул се състои от 4 задачи с отворен отговор, от които 2 задачи с кратък числов, символен или словесен отговор и 2 задачи с описание и аргументация на решението. Продължителността на този модул е 90 мин., а правилното решение на задачите носи 35 точки. Максималният резултат от двата модула е 100 точки. Седмокласниците трябва да носят със себе си съответните принадлежности по математика и да пишат със син химикал. Очаква се на изпита по математика да се явят над 57 000 седмокласници.", "date": "2018.05.23", "title": "55 000 кандидати за втората матура"}
{"url": "http://standartnews.com/balgariya/borisov_bolnitsite_vav_vratsa_i_lovech_shte_rabotyat_horata_shte_si_poluchat_parite-371871.html", "text": "Кметовете на Враца и Ловеч са тук. Да предадат на хората че заплатите ще се получават, болниците ще работят. Другото си е наша работа. Това каза в началото на правителственото заседание министър-председателят Бойко Борисов. \"Министерство на здравеопазването, правете си реформите. Те не могат да са за сметка на лекари, санитари, сестри. Те си вършат работата и трябва да получават заплатите. Доста операции се подготвят. Работа на държавата е да хваща тези, които ги източват. Работа на държавата е да не допуска в двора на държавната болница да има частна. Плащаме заплати на маса служби\", коментира премиерът.", "date": "2018.05.23", "title": "Борисов: Болниците във Враца и Ловеч ще работят, хората ще си получат парите"}
{"url": "http://standartnews.com/balgariya/kakvo_reshi_ministerski_savet_dnes-371870.html", "text": "Правителството предлага на Президента на Република България да издаде укази за удостояване с държавни награди на изтъкнати дейци на културата и изкуствата. Режисьорът Адела Пеева е предложена за награждаване с орден „Стара планина\" – първа степен. За удостояване с орден „Св. Св. Кирил и Методий\" – огърлие, са предложени балетмайсторът доц. Калина Богоева, оперната прима Стефка Евстатиева, композиторът проф. Милко Коларов, актьорите Иван Иванов и Христо Мутафчиев, както и дългогодишният директор на Националния учебен комплекс по култура с лицей за изучаване на италиански език и култура Величка Велянова. Директорът (2000-2015) на Народната библиотека „П. Р. Славейков\" във Велико Търново д-р Иван Ангелов и писателят Петър Велчев ще бъдат наградени с орден „Св. Св. Кирил и Методий\" – втора степен. Предложенията за връчването на държавните награди са мотивирани с големите заслуги на творците за развитието на културата и изкуството. Правителството предлага на президента на Република България да назначи полк. Радостин Илиев за директор на Щаба на отбраната и да го удостои със званието бригаден генерал. Полк. Илиев в момента е заместник военен представител във Военния комитет на ЕС в постоянното представителство на България в Брюксел. Като директор на Щаба на отбраната той ще координира дейността на административните му звена и ще организира взаимодействието с останалите административни структури от Министерството на отбраната. Правителството прие решение за признаване на сдружение „Национален съюз на трудово-производителните кооперации\" за представителна организация на национално равнище в Националния съвет за интеграция на хората с увреждания за срок от три години. Организацията съдейства за подобряване трудовата рехабилитация и условията на труд на хората с увреждания с цел повишаване на тяхната социална и трудова реализация и пълноправното им участие в обществения живот. Националният съвет за интеграция на хората с увреждания е консултативен орган към Министерския съвет. Членуващите в него неправителствени организации защитават интересите на хората с увреждания и изразяват становища по нормативни и стратегически документи, с което допринасят за изпълнението на държавната политика за интеграция на хората с увреждания и за усъвършенстване на нормативната база. Правителството прие нови правила за финансово подпомагане на българските неделни училища в чужбина. С тях се предвиждат нормативи и добавки, зависещи от формата на обучение и участието на децата и учениците в допълнителни училищни дейности за съхраняване на националното самосъзнание, култура и традиции. Ежегодно от държавния бюджет се осигуряват средства за подпомагане на обучението, организирано в чужбина, по учебните предмети Български език и литература, История и цивилизация, География и икономика в частта им, отнасяща се до историята и географията на България, както и за допълнителни училищни дейности, които подпомагат това обучение. С новата уредба се регламентира възможност за организиране на електронно обучение с частично присъствени часове и електронно обучение без присъствени часове. Определят се редът и условията за това обучение с цел разширяване на достъпа до образование. Предвиденото създаване на електронна система за отчитане на предоставените средства и за редуциране на училищната документация ще доведат до намаляване на административната тежест за организациите на българите, живеещи зад граница. Правителството одобри промяна на наименованието на общински път GAB2015, свързващ селата Драгановци и Поповци. Той ще се изписва вече като GАВ3017. Промяната е по предложение на местната администрация. След изграждането на обход на с. Поповци като част от второкласния път Севлиево – Габрово, част от трасето изпълнява функцията на улица, обслужваща само жителите на селото и съседните села, която няма връзка с републиканската пътна мрежа. С изменението в списъка на общинските пътища ще се постигне актуалност в данните на общинските пътни трасета и ще се предостави възможност на местната администрация да предприема действия за подобряване състоянието и безопасността на общинската пътна инфраструктура. Правителството прие отчет към 31.12.2017 г. за изпълнението на Третия план за действие за намаляване на административната тежест за бизнеса с 30 на сто от избрано законодателство за периода 2015-2017 г., както и на неизпълнените мерки от Първия и Втория план. Третият план за действие съдържа 130 мерки за намаляване на административната тежест за бизнеса, реализирането на които води до нейното намаляване със 144,5 млн. лева годишно. В периода 1 юли – 31 декември 2017 г. са изпълнени 18 мерки от компетентността на Държавната агенция за метрологичен и технически надзор (ДАМТН), Министерството на транспорта, информационните технологии и съобщенията и Министерството на икономиката. В резултат на това административната тежест за бизнеса е намаляла със 156,4 хил. лева годишно. Сред най-важните изпълнени мерки през отчетния период са отпадане на задължения по Закона за техническите изисквания към продуктите и в наредбите по чл. 7 от него за представяне на удостоверения за наличие или липса на данъчни задължения, както и задължения за осигурителни вноски. Справките за тези обстоятелства се извършват по служебен път. В допълнение ДАМТН предоставя възможност за подаване на информация по електронен и мрежов път по отношение на съответните информационни задължения. От началото на изпълнението на Третия план през май 2015 г. до края на декември 2017 г. са изпълнени общо 97 мерки. В резултат на това административната тежест за бизнеса е намаляла със 124,6 млн. лева годишно или с 26% от планираното намаление с 30 на сто. През отчетния период са изпълнени 43 от забавените мерки от Втория план за действие с отговорна институция Комисията за енергийно и водно регулиране (КЕВР), която е разработила портал за предоставяне на информация и електронни услуги. Очаква се порталът да бъде достъпен за използване от потребители до края на юли 2018 г. По отношение на останалите неизпълнени мерки от трите плана за действие за намаляване на административната тежест за бизнеса е приет нов срок за изпълнение – до 31 декември 2018 г. Правителството одобри промени в Националния план за разпределение на радиочестотния спектър, които отразяват нови регламенти на Европейската конференция по пощи и далекосъобщения и Международния съюз по далекосъобщения. С извършените допълнения в планирането на съществуващите обхвати, се постига по-пълна хармонизация на разпределението на радиочестотния спектър по радиослужби и ползватели с европейските и световните разпределения. Правителството прие отчета за дейността на Агенцията за държавна финансова инспекция за 2017 г. Основната задача на АДФИ е да защитава публичните финансови интереси като извършва последващ контрол за законосъобразност на бюджетната, финансово-стопанската или отчетната дейност на организациите. През 2017 г. органите на АДФИ са извършили 428 финансови инспекции, от които 152 са планови. Проверени са 1138 обществени поръчки на стойност над 1,260 млрд. лева. Съществени нарушения, свързани с неспазване на принципите на ЗОП, са констатирани при 229 поръчки, представляващи 20% от проверените или 2,1% от средногодишния брой поръчки в периода 2015-2017 г. със сключени договори. При 216 или при 19% от общо проверените обществени поръчки са констатирани нарушения, които имат процедурен характер. Резултатите от инспекционната дейност на АДФИ през отчетния период показват, че дейността по възлагане и изпълнение на обществените поръчки продължава да е високорискова, но с тенденция към понижение. Контролната дейност на АДФИ допринася както за своевременно отстраняване на причинени вреди, така и за реално възстановяване на средства и недопускане на незаконосъобразно разходване на публичен ресурс. Установените през 2017 г. вреди са в размер на 10 624 403 лв., което е с 2 213 189 лв. повече спрямо 2016 г. и представлява 0,15% от средната стойност на сключените през последните три години договори. Предотвратените вреди на бюджетите на организациите са в размер на 4 486 766 лв., което е четири пъти повече в сравнение с предходния отчетен период. За вреди на стойност 1 093 418 лв. финансовите инспектори са образували начетно производство на основание Закона за държавната финансова инспекция. Съставени са 23 акта за начет срещу 39 длъжностни лица. За установени вреди в размер на 4 904 956 лв., за които не са налице законовите основания за търсене на пълна имуществена отговорност, от органите на АДФИ са дадени указания за уреждане на финансовите отношения с получателите на средствата в случаите, когато не е изтекъл давностният срок за реализиране на имуществената отговорност. През годината са съставени 626 акта за установяване на административни нарушения, от които 615 на физически и 11 на юридически лица. По образуваните административнонаказателни производства са издадени наказателни постановления, с които са наложени глоби и имуществени санкции в размер на 244 375 лева. Докладите от финансови инспекции, при които е установено наличие на данни за извършено престъпление, както и всички доклади от извършени финансови инспекции, възложени с прокурорско постановление, са 134. Правителството одобри вътрешнокомпенсирани промени на утвърдените разходи по области на политики/бюджетни програми по бюджета на Министерството на младежта и спорта. Целта е да се обезпечат дейностите по Програмата за развитие на спорта за високи постижения. Предлаганата корекция е свързани с прилагания нов подход при преразпределението на дейностите, финансирани по отделните бюджетни програми, в случая – осигуряване на централизирана подготовка на спортистите. От началото на годината програмите „Олимпийска подготовка\" и „Развитие на спорта за високи постижения\" бяха обединени. Това позволява да се осигури подготовката на отбори, които включват различни възрастови групи с потенциал за развитие и спечелване на квоти за участие в олимпийските игри през 2020 г. По този начин се осигурява приемственост и по-големи възможности за подбор на състезатели при обновяване на отборите, като се оптимизира и ефектът от предоставените средства и използването на материалната база. Друго предимство на приетия нов подход е създаването на предпоставки за разширяване на състава от спортисти, които провеждат тренировъчния процес при адекватни условия. Промяната ще допринесе за по-пълно постигане на поставената за 2018-2019 г. цел – спечелване на повече квоти за участие на летните олимпийски игри през 2020 г., постигане на върхови постижения на световни и европейски първенства. С друго решение бяха одобрени допълнителни разходи по бюджета на Министерството на младежта и спорта за 2018 г. в размер на 7689 лв. Те са предвидени в централния бюджет за изплащане на минимални диференцирани размери на паричните средства за физическо възпитание и спорт за държавните спортни училища за бюджетната 2018 година. Правителството одобри общ размер на държавните гаранции, които могат да се издават през 2019 г. по Закона за кредитиране на студенти и докторанти, в размер до 50 млн. лева. Средствата ще бъдат планирани в закона за държавния бюджет за следващата година. Основна цел на програмата за студентско кредитиране е създаването на условия за свободно развитие на висшето образование, както и за достъп до висше образование чрез споделяне на финансовите отговорности между потребителите и държавата. Министърът на образованието и науката подписва от името на правителството споразумения за издаване на държавна гаранция с банки, сключили типов договор с МОН за кредитиране на студенти и докторанти. По предложение на Междуведомствения съвет за управление на отнетото имущество Министерският съвет възложи на Националната агенция за приходите да осъществи съответните правни и фактически действия и да продаде по реда на Данъчно-осигурителния процесуален кодекс имущество, отнето в полза на държавата по шест случая. Със същото решение дворно място и жилищна сграда, отнети в полза на държавата, се предоставят на МВР за нуждите на полицейското управление в с. Градец, община Котел. Правителството предостави на областния управител на Ямбол управлението върху частта от възпрепятстващото инженерно съоръжение между граничните пирамиди 206 и 268. В участъка няма изграден прилежащ път. В момента тази част от съоръжението е в управление на МВР, докато останалите са предадени на областните управители. Решението ще позволи единно управление на цялото съоръжение по българо-турската граница. От публична в частна държавна собственост беше променен статутът на терен от 5,7 дка и две сгради в комплекс „Техникуми\" в Кърджали. Това е бивше общежитие на местния филиал на Пловдивския университет „Паисий Хилендарски\", което е с отпаднала необходимост за висшето училище. Министерският съвет предлага на Народното събрание да ратифицира Споразумението за всеобхватно и засилено партньорство между Европейския съюз и Европейската общност за атомна енергия и техните държави членки и Република Армения. Документът беше подписан в Брюксел на 24 ноември 2017 г. Споразумението ще допринесе за задълбочаване на политическите и икономическите отношения между ЕС и Армения, както и за увеличаване на движението на стоки, услуги и инвестиции между страните по него. В документа са включени клаузи за сътрудничество в областта на укрепването на демокрацията и устойчивото развитие, икономическия растеж, правосъдието, основните човешки права и свободи, сигурността. Правителството предлага на Народното събрание да ратифицира подписаното през 2013 г. Споразумение между ЕС и Швейцария в областта на европейските програми за спътникова навигация. Целта на споразумението е официалното присъединяване на Швейцария към изпълнението и реализацията на програмите за спътникова навигация. Тя ще разполага с условия за достъп до Глобалната навигационна спътникова система на ЕС (ГНСС) и ще участва във финансирането на европейските програми за ГНСС. Разработването на ГНСС, проектирана специално за граждански цели, както и дългосрочното сътрудничество между Европейския съюз, неговите държави членки и Швейцария в областта на спътниковата навигация е от общ интерес, а Швейцария участва пряко и в програмите „Галилео\" и EGNOS. Правителството утвърди подписаното през октомври м. г. Споразумение за изменение на Спогодбата между България и Босна и Херцеговина за международни автомобилни превози на пътници и товари. Спогодбата има за цел да насърчи сътрудничеството в областта на автомобилния транспорт между двете страни, като създава предпоставки за развитие на търговските и икономически взаимоотношения. Поради одобряването на документа през 2004 г., с отделно споразумение беше извършено изменение в нея, което я привежда в съответствие с европейското законодателство, приложимо и в България. Прилагането на Спогодбата ще намали ограниченията по маршрутите на българските камиони, ще доведе до общото намаляване на експлоатационните разходи и възможности за коопериране между превозвачите на основата на търговски и пазарни споразумения и бизнес правила. Правителството одобри финансирането на два проекта по споразумения между Министерството на външните работи на България с Международната организация на Франкофонията и с Университетската агенция на Франкофонията на обща стойност 133 000 лева. Сумата ще бъде осигурена от бюджета на МВнР за официална помощ за развитие и хуманитарна помощ за 2018 г. Споразуменията за предоставяне на безвъзмездна финансова помощ бяха одобрени от Министерския съвет през декември 2017 г., но поради кратките срокове до приключването на бюджетната година не беше възможно преговорите да бъдат приключени и финансовите ангажименти изпълнени. Първият проект е за финансиране на Втори младежки форум за Югоизточна Европа по превенция на радикализирането на младите хора в Интернет и социалните мрежи, в контекста на инициатива на Генералния секретар на Франкофонията „Свободни заедно\". Чрез втория проект ще бъдат осигурени 20 стипендии за студенти от Албания, Армения, Беларус, Босна и Херцеговина, Грузия, Република Македония, Молдова, Сърбия и Украйна, обучаващи се във Франкофонския институт по администрация и управление в София. Предоставянето на стипендии е израз на сериозната ангажираност на България в академичното франкофонско пространство и в регионалното сътрудничество в Централна и Източна Европа. То допринася за изграждането на образа на България като страна, трайно обвързана с франкофонските ценности, и я превръща в един от двигателите на Франкофонията в региона. Правителството одобри позицията на България за редовното заседание на Съвета на Европейския съюз по конкурентоспособност (вътрешен пазар, индустрия, научни изследвания и космическо пространство), което ще се проведе на 28 и 29 май в Брюксел. В рамките на „проверката\" на конкурентоспособността в частта „Вътрешен пазар и индустрия\" Комисията ще направи презентация за връзките между единния пазар и индустрията от гледна точка на веригите на стойността, след което министрите ще обменят мнения по темата. Съветът ще обсъди предложението за Регламент за взаимното признаване на стоки с цел постигането на общ подход и започването на преговори с Европейския парламент. Предложеният от Българското председателство вариант е добре балансиран, като отчита във възможно най-голяма степен изразените мнения и различните интереси на държавите членки по повдигнатите въпроси. В частта „Космическо пространство\" ще се проведе дискусия за бъдещето на европейската космическа политика. България определя като приоритетен фокуса върху синергията между европейските космически програми, като това би довело до засилване развитието на отделните услуги и разширяване на кръга от потребители, използващи данни от космоса. В частта „Научни изследвания\" Съветът ще приеме заключения за ускоряване на разпространението на знания в Европейския съюз, както и относно Европейския облак за отворена наука. Българското председателство ще представи доклад за напредъка по предложението за Регламент за създаване на съвместното предприятие за европейски високопроизводителни изчислителни технологии. Одобрена беше и българската позиция за заседанието на Съвета ЕКОФИН на 25 май в Брюксел. Очаква се постигането на общ подход по четири от точките от дневния ред: пакета за намаляване на рисковете в банковия сектор, мерките за засилване на административното сътрудничество в областта на данъка върху добавената стойност, общия механизъм за обратно начисляване на ДДС и ДДС за електронните публикации. Предвижда се също така министрите да приемат заключения относно задълбочените прегледи за 2018 г. и изпълнението на специфичните за всяка държава препоръки и заключения относно доклада за застаряването за 2018 г. Правителството се запозна също с доклад за резултатите от заседанието на Съвета по земеделие и рибарство, проведено на 16 април в Люксембург. На него министрите обсъдиха представеното от Европейската комисия предложение за директива относно нелоялните търговски практики във веригата за доставка на храни. Целта на предложението е да създаде минимална регулация на европейско ниво, а държавите членки да имат свобода да приемат по-строги мерки на национално ниво. Държавите членки се обединиха около необходимостта от приемане на директивата в рамките на настоящия законодателен мандат на Европейския парламент. Също така Комисията представи информация за постигнатия напредък по изпълнението на заключенията на Съвета от юни 2016 г. относно загубата и разхищението на храни. По време на дебата министрите потвърдиха своята ангажираност за намаляване наполовина на разхищението на храните до 2030 г. Правителството одобри 10 671 137 лв. за преструктуриране и модернизиране на научната инфраструктура в изпълнение на Националната пътна карта за научноизследователска инфраструктура (НПКНИ). Средствата са предвидени в централния бюджет. Пътната карта бе актуализирана от кабинета през юни 2017 г., като правителството пое ангажимент и гарантира изграждането и поддръжката на част от обектите от картата. Изграждането и поддържането на модерна научна инфраструктура осигурява възможност за развитието на учените и за разширяване обхвата на техните компетенции. Подобряването на условията за извършване на научни изследвания се очаква да допринесе и за задържането на младите учени в страната. Чрез модернизирането на научната инфраструктура се цели да се подобри трансферът на технологии и знания към и от индустрията, което е една от основните цели на Стратегията за развитието на научните изследвания в Република България 2017-2030. България ще открие почетно консулство в Талин, Република Естония. Естонският гражданин д-р Индрек Лаул, член на борда на Естонската концертна агенция и Естонската пощенска агенция и председател на Управителния съвет на Асоциацията на възпитаниците на Естонската музикална и театрална академия, ще изпълнява функциите на почетен консул. Неговият консулски окръг ще обхваща територията на цялата страна, предвижда приетото решение на Министерския съвет. В момента в Естония нямаме нито дипломатическо, нито консулско представителство. В страната е акредитиран българският посланик в Хелзинки. Министерският съвет предлага промени в Закона за опазване на околната среда, които целят облекчаване на административната тежест за бизнеса. С промените се урежда възможност за обединена процедура при инвестиционни предложения, които подлежат едновременно на три процедури – задължителна ОВОС, комплексно разрешително и/или доклад за безопасност. Възложителите ще имат възможност да избират дали трите процедури да вървят заедно или поотделно. В общата процедура се събират и оценяват изискванията по трите процедури само в рамките на ОВОС. Това води до намаляване на общата продължителност два или три пъти. Общата процедура спестява разходи на инвеститорите. Намалява се и броят на изискваните документи, тъй като ще се събират по служебен път, както и срокът за издаване, преразглеждане и актуализиране на комплексните разрешителни. Същевременно при обединена процедура се гарантира, че са изпълнени изискванията за опазване на околната среда и човешкото здраве и при следващите етапи на разрешаване и експлоатация. Намалява се също и срокът за определяне на приложимата процедура при планирани промени в работата на инсталации с издадено комплексно разрешително. Постига се облекчаване на бизнеса и насърчаване прилагането на доброволни ангажименти по опазване на околната среда чрез схемата EMAS и схемата на ЕС за екомаркировка. Законопроектът оптимизира процеса по обществен достъп до информацията за инвестиционните предложения. Предвижда се компетентният орган да обявява предложенията на интернет страницата си и да уведомява писмено кмета на съответната община, район или кметство, който обявява инвестиционното предложение на интернет страницата си или на друго обществено място. Във връзка с предложените промени в ЗООС, се правят и изменения в Закона за биологичното разнообразие, Закона за управление на отпадъците, Закона за водите, Закона за чистотата на атмосферния въздух и в други нормативни актове. Правителството одобри проект за промени на Закона за управление на отпадъците, с който се въвеждат европейски хармонизирани критерии за опасното свойство HP 14 „Токсични за околната среда\", съгласно европейски регламент от 2017 г. С промените в българското законодателство се регламентират свойствата, определящи отпадъците като опасни. Това ще позволи да се избегне прилагането на различни критерии за определянето на опасното свойство „Токсични за околната среда\" в нашата страна и в другите държави членки и ще отпадне необходимостта за повторното му определяне при трансграничен превоз на отпадъците. Избягва се и рискът за околната среда, защото се отнема възможността даден отпадък, определян като токсичен по хармонизираните критерии, да се бъде посочен като нетоксичен в нашата страна. С настоящия ЗИД на ЗУО се въвеждат и разпоредби, свързани със законодателните предложения на ЕК в пакета „Кръгова икономика\". Поставят се основите на система за събиране на отпадъци от текстил, с което ще се осигури поетапно увеличение на целите по рециклиране и оползотворяване на отпадъците. Правителството одобри промени в нормативни актове, които отстраняват непълноти при транспониране на европейското законодателство в областта на управлението на отпадъци. Промяна в Наредбата за излезлите от употреба моторни превозни средства поставя краен срок за употребата на олово в системи с високо напрежение над 75 V, които се използват само за задвижване в превозни средства от категории M1 и N1. Това означава, че в електромобили от тези категории, чийто тип е одобрен след 1 януари 2019 г., не може да се използват оловни акумулаторни батерии за задвижването им. Оловото, живакът, кадмият и шествалентният хром са забранени в материалите, като се прави изключение само за случаи, когато тези метали не може да бъдат заменени. С постановлението се ограничават умишленото премахване и кражбите на катализатори, предавани като отпадък заради съдържащите се в тях ценни метали. Въвежда се изискване предаването и приемането на отработен катализатор, отделен от МПС, да става само с декларация за произход, попълнена от собствениците. Одобрени са и промени в Наредбата за разделно събиране на биоотпадъците и третиране на биоразградимите отпадъци, които са в изпълнение на целта за намаляване на количеството депонирани биоразградими отпадъци с 35% до 2020 г. Правителството прие промени в Наредбата за държавните изисквания за приемане на студенти във висшите училища, за да я актуализира с направените промени в Закона за висшето образование и други нормативни актове. Уточнени са процедури и срокове по дейности на кандидат-студентите и на висшите училища, за да се оптимизира приемът на български и чуждестранни студенти. Създадена е възможност чуждестранни граждани от български произход да кандидатстват за обучение във висшите ни училища, като докажат знанията си по български език чрез полагане на тест, одитиран от европейската езикова организация – партньор на Съвета на Европа. Когато в дипломата за средно образование няма оценка по български език и литература, по решение на академичния съвет на съответното висше училище и за отделни специалности оценката от теста с минимално ниво на владеене на езика В2 може да я замени при балообразуването. Дава се възможност когато в дипломата за средно образование на кандидат-студента няма оценка по учебен предмет, която участва в образуването на състезателния бал, лицето да валидира компетентности в съответствие със Закона за предучилищното и училищното образование при условията на Наредбата за оценяване на резултатите от обучението на учениците. Правителството одобри промяна в Правилника за устройството и дейността на служба „Военна информация\", с която заместник-директорите на службата се увеличават от трима на четирима. На новия заместник-директор ще бъдат възложени функции, свързани с ръководството, организацията и осъществяването на контрол на дейността по осигуряване на вътрешната сигурност и контраразузнавателното обезпечаване на разузнавателната дейност. Правителството определи Недялко Недялков и Николай Ненков за заместник председатели на Държавна агенция „Национална сигурност\" за срок от пет години. Недялко Недялков заема тази длъжност от 2013 г. и решението се налага поради изтичане на досегашния му мандат. До юни 2017 г., когато е назначен за временно изпълняващ функциите на заместник-председател, Николай Ненков е директор на дирекция в ДАНС. Правителството одобри допълнителни плащания по бюджета на Министерството на здравеопазването за предоставяне на безлихвена възмездна финансова помощ на МБАЛ „Христо Ботев\" АД, гр. Враца, и МБАЛ „Проф. д-р Параскев Стоянов\" АД, гр. Ловеч, в размер до 2 223 113 лв. Средствата са предназначени за погасяване на неразплатени разходи за персонал. Предвижда се двете лечебни заведения да възстановят предоставените средства на месечни вноски в срок до 10 декември 2019 година. Решението съответства и изпълнява политиката на правителството за подобряване функционирането и контрола на здравната система в страната и повишаването на качеството на медицинската помощ.", "date": "2018.05.23", "title": "Какво реши Министерски съвет днес"}
{"url": "http://standartnews.com/balgariya/postradal_ot_blasnatiya_reys_turski_grazhdanin_ni_udari_sas_100_kmch_letyaha_izbiti_zabi-371872.html", "text": "Един турски гражданин ни удари със 100 км/ч, заяви пред Канал 3 Йордан, един от пътниците в блъснатия от турски ТИР автобус №7 на АМ Тракия тази сутрин. Той бе приет в \"Света Анна\" с травма в главата при катастрофата, и след като лекарите се погрижиха за раната му Йордан бе освободен за домашно лечение. \"Пътувахме си и един турски гражданин ни удари със 100 км/ч. в канавката. Шофьорът ни караше бавно, дори в аварийната лента. Той овладя рейса\", разказа Йордан. \"После имаше жена с избити зъби, един човек лежеше до вратата - не знам жив ли е или не. Ние започнахме да си помагаме да излезем от рейса\". Според него линейките са пристигнали много бързо - до 3-4 минути след удара. Д-р Луков от \"Света Анна\" разказа, че лекарите от нощната смяна са останали доброволно с дневната, за да помагат за обслужването на транспортираните в болницата пострадали - общо 7 души, от тях 6 мъже и една жена. \"Буквално минути след катастрофата докараха първите тежко пострадали пациенти. От спешното отделение блестящо са се справили - буквално за един час са извършили всички процедури, при това става дума за 7 пациенти\", разказа д-р Луков за Канал 3. Двама от тях са в достатъчно тежко състояние, добави той, като прогнозира дълго лечение за тях. Един от мъжете е със сериозна черепно-мозъчна травма. Средната възраст на пострадалите от катастрофата, които са транспортирани в \"Света Анна\", е към 50 г., отбеляза д-р Луков. \"Останалите са получили тежък стрес, при тях проблемът в тялото може  да мине по-бързо от проблема в главата\", изрази опасения лекарят.", "date": "2018.05.23", "title": "Пострадал от блъснатия рейс: Турски гражданин ни удари със 100 км/ч, летяха избити зъби"}
{"url": "http://standartnews.com/balgariya/prokuraturata_poiska_otstranyavane_ot_dlazhnost_na_desislava_ivancheva-371873.html", "text": "Спецпрокуратурата поиска отстраняване от длъжност на кмета на столичния район „Младост\" Десислава Иванчева. Тя се намира в ареста от месец и е обвинена с други двама души за искане и вземане на подкуп в особено големи размери. Според прокуратурата Иванчева поискала от строителния предприемач Александър Ваклин 500 хил. евро, за да придвижи разрешението му за строеж. При показния ѝ 5-часов арест на централен столичен булевард в колата ѝ бяха открити 56 000 евро, които били първата вноска. По информация на спецпрокуратурата било установено, че в арестното помещение, където изтърпява мярката си за неотклонение, Иванчева изготвяла документи в качеството си на кмет, предавала ги на лица с разрешен достъп за свиждане, след което те достигали до общинската администрация. По този начин тя осъществявала от следствения арест правомощията си на районен кмет, въпреки задържането ѝ под стража. Предстои съдът да определи кога ще разгледа искането на прокуратурата.", "date": "2018.05.23", "title": "Прокуратурата поиска отстраняване от длъжност на Десислава Иванчева"}
