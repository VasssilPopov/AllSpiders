{"url": "https://standartnews.com/svyat/oktomvri-s-temperaturen-rekord-v-sashch-402947.html", "text": "Необичайно топло за сезона време се настани над източната и централната част на САЩ. По места от долината на Мисисипи до атлантическото крайбрежие температурите ще бъдат с между 5 и 10 градуса по Целзий над обичайните, предаде Франс прес, като се позова на американската метеорологична служба.   Училища без климатици затвориха, а във Вашингтон, Ню Йорк и Балтимор бяха подобрени температурни рекорди. \r\n \r\nВ столицата на САЩ термометрите измериха вчера 36,6 градуса по Целзий - рекорд за 2 октомври, откакто се води статистика. Туристите на Нешънъл Мол се пазеха от слънцето както могат, а находчиви продавачи услужливо им предлагаха вода.   \r\nТемпературата във Вашингтон е превишила 32 градуса за 61-и път тази година, подчертаха от кметството. \r\n \r\nРекорди са очаквани и на други места, като в Монтгомъри, столицата на южния щат Алабама, прогнозите са за 38,3 градуса. \r\n \r\nЖегата не подмина и североизточната част на САЩ. В Сентръл Парк в Ню Йорк бяха измерени рекордните за 33 градуса, с което бе премината предишната върхова стойност от октомври 1941 г.   \r\nВ Балтимор, щата Мериленд, термометрите показаха 36,6 градуса. Там също бе подобрен рекордът за октомври, датиращ от 1941 г. \r\n \r\nЛятото се върна в североизточната част на САЩ броени дни след като зимата дойде изненадващо рано в американския Северозапад. В Монтана в края на миналата седмица валя сняг, а в Билинг, най-големия град в щата, вчера бе само 5 градуса. \r\n \r\nВ Браунинг, близо до границата с Канада, от петък до неделя паднаха необичайните за септември 120 сантиметра сняг.", "date": "2019.10.03", "title": "Октомври с температурен рекорд в САЩ"}
{"url": "https://standartnews.com/svyat/frenskiyat-kandidat-za-komisar-bez-odobrenie-ot-ep-402956.html", "text": "Френският кандидат за еврокомисар Силви Гулар не успя да получи одобрението на Европейския парламент. Тя ще трябва да отговаря на допълнителни въпроси и по всяка вероятност ще бъде изслушана отново. Евродепутатите не останаха доволни от нейните отговори по разследвания, които се водят срещу нея във Фрнация.  Ако френската кандидатка отпадне, тя ще е третата отхвърлена в предложения от Урсула фон дер Лайен кабинет след румънската и унгарската. Това би било силен удар по новоизбраната президенка на ЕК както и за Еманюел Макрон. Евродепутатите явно не са преглътнали факта, че именно френският президент провали схемата им на водещите кандидати за шеф на Комисията. \"Уважих решението на главния секретариат на този парламент да възстановя сумата от 45 000 евро. Тази сума представляваше заплати и социални осигуровки. Честно казано, това беше проблем в управлението на човешки ресурси и ако проверите в главния секретариат, ще ви обяснят, че не става дума за съдебен въпрос, а за админстративна проверка, която приключи с връщането на пари, които не съм получавала. Аз бях платила парите\", каза Гулар.", "date": "2019.10.03", "title": "Френският кандидат за комисар без одобрение от ЕП"}
{"url": "https://standartnews.com/svyat/otkrikha-cherep-na-arkticheski-ednorog-402948.html", "text": "Служители на руския национален парк Арктика на архипелага Земя на Франц Йосиф попаднаха на рядка находка - череп на кит-нарвал с рог с големина на човешки ръст и тегло над 20 килограма, съобщава пресслужбата на резервата. \"Ние изследвахме нос Стрелка, по бреговата ивица на остров Александра, където намерихме череп на нарвал (арктически еднорог) в перфектно състояние. Внимателно транспортирахме находката до базата.\", каза Дария Антуфиева, специалист в отдела за екологично образование и туризъм в националния парк. \r\n \r\nПрез последните десет години това е второто голямо откритие на останки от уникалните китоподобни. Според учените подобна находка е рядкост, тъй като тези животни като правило умират във водата – те или се давят, или вълните ги изхвърлят към отдалечени сухопътни райони, до които хората нямат достъп. Така и в двата случая бурите и ледовете ги унищожават напълно. \r\n \r\nОстанките на арктическия еднорог се изучават от биолози и генетици, а след това ще станат експонат в Руския музей на Арктическия национален парк в Архангелск.", "date": "2019.10.03", "title": "Откриха череп на арктически еднорог"}
{"url": "https://standartnews.com/svyat/silno-zemetresenie-kray-ostrov-rodos-402958.html", "text": "Земетресение с магнитуд от 5,1 в 07:44 ч. по скалата на Рихтер е регистрирано в района на Додеканезките острови в Егейско море, показва справка на официалната интернет страница на Европейския средиземноморски сеизмологичен център (EMSC). \r\n \r\nЕпицентърът на труса е бил на 35 км югоизточно от гръцкия остров Родос и на 106 км южно от югозападната турска провинция Мугла, с дълбочина от 10 км под земната кора. \r\n \r\nУсетено е в части от Турция.", "date": "2019.10.03", "title": "Силно земетресение край остров Родос"}
{"url": "https://www.standartnews.com/sport/vashington-udari-shampiona-na-starta-v-nkhl-video-402966.html", "text": "Якуб Врана вкара 2:51 минути след началото на продължението и донесе победата на Вашингтон с 3:2 срещу шампиона Сейнт Луис в мача на откриването на новия сезон в Националната хокейна лига на САЩ и Канада (НХЛ). Врана изпрати шайба в горния ъгъл на вратата на Блус и по този начин записа първа точка в пет мача в кариерата си срещу този съперник. Александър Овечкин и Дмитри Орлов също се разписаха за Капс, а Брейдън Холтби спаси 21 удара на вратата си. Сами Блес и Алекс Пиетранджело пък вкараха за Сейнт Луис, а Бинингтън отрази 31 шайби. Преди мача Блус издигнаха първия си шампионски банер с церемония, по време на която бяха показани кадри от празненствата на играчите в паузата на шампионата, както и избрани моменти от плейофите. Остън Матюс отбеляза два гола за отбора на Торонто, който вкара четири във втората третина срещу Отава и спечели с 5:3 канадското дерби. Той вкара за 3:2 за Торонто 8:02 минути след началото на втората част, а малко по-късно увеличи преднината на своя тим при числено предимство. Той вече има девет гола и две асистенции в първите мачове на своя тим в рамките на четири сезона. Иля Михеев вкара гол и подаде за още един в дебюта си в НХЛ, Фредрик Готие и Тревър Муур също се разписаха, а Фредерик Андерсен спря 23 удара. Скот Сабурин също записа първата си шайба в НХЛ за Отава, а другите попадения бяха дело на Брейду Ткачук и Боби Райън. Крейг Андерсън пък спаси 36 удара на вратата си. В други мачове от първия ден за новия сезон Едмънтън надви Ванкувър с 3:2, а Лас Вегас се наложи с 4:1 срещу Сан Хосе.", "date": "2019.10.03", "title": "Вашингтон удари шампиона на старта в НХЛ (ВИДЕО)"}
{"url": "https://www.standartnews.com/sport/blagoevgrad-shche-e-domakin-na-spartacus-fighting-championship-402975.html", "text": "За първи път в Благоевград ще се проведе SPARTACUS FIGHTING CHAMPIONSHIP /SFC/. По повод празника на града, емблематичният административен център, който дава тласъка на състезатели от световен ранг, ще бъде арена на бойните спортове на 5 октомври! Началният час на състезанията е от 19,30, а мястото на провеждане - зала Скаптопара. Заради добре развитата спортна инфраструктура в Благоевград промоутърската компания е избрала града за домакин на деветото издание на „SPARTACUS FIGHTING CHAMPIONSHIP“. Очакват ни 10 изключителни двубоя в стил ММА и К1. Атрактивна битка се очаква да бъде поднесена в стил К1 от перлата на бойните спортове на Благоевград- световната ни шампионка по Таекуон-до и К1. ММА срещата на вечерта ще бъде реванша между титаните Калоян Колев и Камен Георгиев. Благоевградчанинът Даниел Парасков ще направи своя дебют в ММА срещу сърбинът Goran Veskov. В тежките категории, ще се проведат два двубоя в клетката на SFC. Единият ще е между  трениращия в Германия Лазар Тодев и звездата на SFC нокаутьора Александър Цонев. Втората тежка двойка е формирана от перничанинът Георги Ваклинов и сърбинът Зарко Седоглавич. \r\nОще Емил Незиров, получил своето бойно начало в Благоевград и столичанина Пламен Бъчваров, които ще се срещнат в двубой на 67 кг. в стил ММА. В категория 71 кг - стил К 1 в двубой ще влязат русенеца Мартин Тодоров и възпитаника на СК Армеец, гр. София Даниел Гецов. В събитието ще премерят сили в стил К1 и обещаващите Пламен Петров (София), Александър Станкович (Бяла), Денис Лилов (Перник), Атанас Найденов (Петрич) Егор Гуляев (Бяла), Йордан Валентинов (София) \r\nВсички те застават зад кампанията на SFC „Аз съм различен, аз съм боец“ в подкрепа на децата с аутизъм. Официален кантар на събитието ще се проведе на 4 октомври на откритата сцена пред операта, гр. Благоевград от 19:30 часа. Билети може да намерите в мрежата на Евентим / ttps://bit.ly/2m4Elvd/, в магазин Тренер.Бг, по време на кантара, както и в деня на събитието.          ", "date": "2019.10.03", "title": "Благоевград ще е домакин на „SPARTACUS FIGHTING CHAMPIONSHIP“"}
{"url": "https://standartnews.com/svyat/plasido-domingo-khvrli-ostavka-v-operata-402963.html", "text": "Известният оперен певец Пласидо Доминго подаде оставка като генерален директор на операта в Лос Анджелис, където работи повече от 20 години заради обвинения в сексуален тормоз. \"Ще продължя да работя, за да си възвърна честното име, но до тогава реших, че най-добрият вариант за операта в Лос Анджелис ще бъде, ако напусна позицията на генерален директор и се оттегля от планираните изпълнения.\", се казва в изявлението на знаменития испански тенор. Според Доминго обвиненията, повдигнати срещу него в пресата, създават атмосфера, в която му е трудно да работи. Изпълнителният комитет на борда на директорите на операта в Лос Анджелис благодари на Доминго за \"вдъхновението и ангажираността му към организацията и нейния екип\", като го нарече безпрецедентен принос за културния живот на града. \"Той е не само невероятно талантлив артист, но и движеща сила в създаването, развитието и растежа на операта в Лос Анджелис\", се казва в изявление на ръководството на театъра. В началото на септември група жени обвини певеца в секс тормоз. Сред тях беше певицата Анджела Търнър Уилсън и още десет изпълнителки, които останаха анонимни, тъй като все още работят в тази област. 78-годишният Доминго отрече всички обвинения. На този фон редица американски театри отмениха концерти с участието на Доминго. Европейската програма на неговите изпълнения за тази и за 2020 г. все още не се е променила. Миланската опера Ла Скала, Лондонската Ковънт Гардън и Залцбургският фестивал заявиха, че няма да променят програмите си, включващи гастроли на Доминго.", "date": "2019.10.03", "title": "Пласидо Доминго хвърли оставка в операта"}
{"url": "https://standartnews.com/svyat/45-nelegalni-papagalcheta-zalovikha-v-turtsiya-402969.html", "text": "Пратка с 45 папагалчета залови турската полиция при опит да бъдат внесени нелегално от България. Птиците са открити в лек автомобил с български номер. Задържани са двама души с български паспорти. Нелегалният трансфер и търговията с животни, включително папагали, е забранен според международните договорености CITES. По подаден сигнал екипи от специализираното звено за нелегален трафик и организирана престъпност на истанбулската полиция проследили група, за която били подадени сведения, че внасят котрабандно от България папагалчета, които се продавали на пазарите в Истанбул, съобщава БТА. Екипите проследили лека кола с български номер след влизането й от ГКПП Капъкуле, за която получили сигнал, че пренася нелегален товар. Полицаите спрели колата на гишетата на Махмутбей на влизане в Истанбул. При обиска били открити 45 броя папагалчета, внесени от България. Арестувани са двама души, които се разследвали в истанбулската полиция за нелегален транфик на животни, пише dir.bg. Малките вълнисти папагалчета са много популярни в Турция, турците ги наричат \"мухаббет кушу\" (птиче за разговорка, обич). В Истанбул и Бурса има големи открити птичи пазари, на които се продават различни видове папагали.", "date": "2019.10.03", "title": "45 нелегални папагалчета заловиха в Турция"}
{"url": "https://standartnews.com/svyat/mzh-s-nozh-ubi-chetirima-politsai-v-parizh-403001.html", "text": "Мъж, въоръжен с керамичен нож, е нападнал полицаи в префектурата на Париж. Той е атакувал петима души, четирима са загинали, съобщава БТА. Нападателят е застрелян в двора на префектурата от полицай. Загинала е полицайка и трима нейни колеги. Вероятно става дума за уреждане на лични сметки, а не за тероризъм, съобщават от полицията.  Нападателят е влетял в Дирекцията на разузнаването на префектурата на полицията в Париж, съобщи в. \"Фигаро\". Той е неин бивш административен служител.  \"Наша колежка почина от раните си при нападение с нож. Друг колега е в състояние на шок. Извършителят на нападението бе застрелян от друг наш колега\", съобщи местният ръководител на полицейския синдикат \"Алианс\" Лоик Травер, цитиран от Ройтерс. Полицейската префектура засега не споменава версия за терористично нападение. Според полицейски източник може да става дума за разчистване на сметки в интимни взаимоотношения. Няма сведения за друг нападател. Близката метростанция бе затворена, а районът около префектурата на парижката полиция, в историческия център на френската столица, отцепен. Вътрешният министър Кристоф Кастанер, който трябваше да посети Турция, отложи визитата си и посети мястото на нападението. По-късно френският президент Еманюел Макрон отиде в полицейската префектура на Париж, където се разигра трагедията. Елисейският дворец каза, че държавният глава иска да направи жест на солидарност и подкрепа за всички служители в полицията. В префектурата отидоха също премиерът Едуар Филип, вътрешният министър Кристоф Кастанер и столичният прокурор. Парижкият кмет Ан Идалго изрази в \"Туитър\" съболезнования към роднините на загиналите Полицейският синдикат съобщи, че нападенията са започнали в канцелария и са продължили на други места в голямата сграда, разположена срещу катедралата \"Нотр дам\". Не е известен мотивът на извършителя, който досега не е имал проблеми с колегите си, каза Лоик Травер от синдиката. Телевизия Бе Еф Ем също цитира източник от полицейския профсъюз, според когото нападателят е бил глухоням и е работел като електронен инженер в разузнавателния департамент на префектурата, но не е бил с полицейски чин. По данни на телевизията убийствата на четиримата - трима мъже и една жена - са били извършени с \"голям керамичен нож\", който бил внесен безпрепятствено в префектурата. Нападателят е имал над 20 години стаж в префектурата. Около сградата е създаден периметър за сигурност, мостът \"Сен Мишел\" е затворен, а на острова Сите, където е полицейското управление, има засилено полицейско присъствие.  ", "date": "2019.10.03", "title": "Мъж с нож уби четирима полицаи в Париж"}
{"url": "https://standartnews.com/svyat/po-niski-taksi-za-bankovi-prevodi-ot-15-dekemvri-402961.html", "text": "\"Таксите за банкови транзакции ще бъдат десетократно по-ниски от 15 декември 2019 година. Моят екип ще работи за подпомагането на развитието на бизнеса и инвестициите в по-иновативни проекти\", обеща пред Novini.bg евродепутатът от ГЕРБ/ЕНП Ева Майдел. \r\n \r\nТогава в сила влиза нова регулация за банковите такси. Според документа, приет окончателно от Съвета на ЕС днес, всички вътрешни презгранични плащания в ЕС, извършени в евро извън еврозоната, ще бъдат таксувани като вътрешни плащания, извършвани в официалната местна валута. Така след 15 декември презграничен банков превод в евро от България до друга страна от ЕС ще бъде таксуван като вътрешен банков превод в български лева. \r\n \r\nВ момента таксата за вътрешни преводи у нас е 3 лв.Преводите в евро се таксуват от 15 до 24 евро за транзакция и са най- скъпи от държавите, които не използват еврото като парична единица. \r\n \r\nОбщият ефект в рамките на ЕС за гражданите извън еврозоната ще бъде близо 1 мрлд. евро. Новият регламент ще засегне и българските студенти в чужбина. \"Нека да не помагаме само на нашите деца, а и на другите. Нека насърчаваме и учителите, които имат по-различен план. Младите са деца на технологиите и ние трябва да се променяме\", каза още тя. \r\n \r\nВсеки млад работещ човек подпомага икономиката, а не обратно, подчерта евродепутатът. ", "date": "2019.10.03", "title": "По-ниски такси за банкови преводи от 15 декември"}
{"url": "https://www.standartnews.com/sport/politsiyata-na-shchrek-za-superkupata-na-blgariya-402967.html", "text": "Полицията ще е на крак днес в Ботевград, където от 18:00 ч. ще се играе мачът за Суперкупата на България между шампиона Балкан и носителя на Купата на България Левски Лукойл. Сблъсъкът ще бъде повторение на финала в първенството в края на миналия сезон, който бе спечелен с 3-1 от ботевградчани. Това ще бъде първо участие на момчетата на Йовица Арсич в подобна среща, пише \"Меридиан Мач\". Иначе надпреварата се провежда за четвърта поредна година, като до момента трофеи са взимали Лукойл Академик (2016 г.), Берое (2017 г.) и Левски Лукойл (2018 г.). Не е тайна, че мачовете между тези два отбора винаги са с голям заряд и не минават без екшън по трибуните. Затова и органите на реда ще са нащрек. Балкан загря за Суперкупата с победа над Рилски спортист с 87:83 в контрола, играна в Самоков. Дебют в този мач направи новото попълнение Дейшон Найт, който е тук само от няколко дни. 'Сините\" пък спечелиха турнир в Пловдив. Очаква се титуляр за тима на Константин Папазов да е 24-годишното тежко крило Куан Чийтъм, който дойде на пожар на мястото на оперирания Ричард Амарди. Треньорският щаб е много доволен от Куан и със сигурност ще го налага в първия отбор.", "date": "2019.10.03", "title": "Полицията нащрек за Суперкупата на България"}
{"url": "https://standartnews.com/svyat/tv-vodeshchi-v-efir-s-tikso-na-ustata-403004.html", "text": "Журнaлиcти oт три укрaинcки тв канали 112.уa, NеwsОnе и ZIK излязoхa в eфир cъc зaлeпeни c тикco уcти. Така те изразили протеста си cрeщу рeшeниe нa прaвитeлcтвoтo дa лиши мeдиитe oт лицeнз зa цифрoвo излъчвaнe. Тe обвинили прeзидeнтa Вoлoдимир Зeлeнcки в oпит зa зaдушaвaнe нa cвoбoднoтo cлoвo. \"Зaрaди цeнзурaтa ниe ce лишихмe oт 40 прoцeнтa oт нaшaтa aудитoрия\", ca зaявили прeдcтaвитeли нa зaceгнaтитe мeдии. Дeмoнcтрaциятa e билa пoдкрeпeнa oт пeчaтни издaния. Някoлкo вecтникa днec ca излeзли бeз вoдeщи мaтeриaли нa първитe cи cтрaници. \"Тук мoжeшe дa имa cтaтия, рaзкривaщa кoрупция\", тoвa e пишeлo нa мecтaтa, къдeтo ce публикувaт вoдeщитe мaтeриaли. Oт рeгулaтoрния мeдиeн oргaн в Киeв ca пocoчили, чe рaзрeшитeлнитe нa тeлeвизиитe ca били oтнeти, зaщoтo мeдиитe нe ca oтгoвaряли нa тeхничecкитe изиcквaния, пише факти.бг", "date": "2019.10.03", "title": "Тв водещи в ефир с тиксо на устата"}
{"url": "https://www.standartnews.com/sport/ludogorets-gostuva-na-ferentsvarosh-dnes-402968.html", "text": "Днес започват мачовете от втория кръг в груповата фаза на Лига Европа. Българският шампион Лудогорец гостува на Ференцварош от 19:55 часа. Треньорът на разградчани Станислав Генчев заяви, че срещата днес ще бъде много по-различна от предишните два мача между тези отбори. В другата среща от група \"Н\" ЦСКА (Москва) приема Еспаньол по същото време. В първия кръг нашият първенец разгроми руския тим с 5:1, а Ференцварош и Еспаньол завършиха 1:1. Симеон Славчев и неговият Карабах ще са гости на Дюделанж в група \"А\", в която Севиля ще е домакин на АПОЕЛ Никозия. \r\n \r\nВасил Божиков и Слован (Братислава) пък ще излязат в Брага срещу едноименния португалски тим. Този мач е от група \"К“. Група \"А\": \r\nСевиля - АПОЕЛ Никозия \r\nДюделанж - Карабах Група \"В\": \r\nМалмьо - ФК Копенхаген \r\nЛугано - Динамо (Киев) Група \"С\": \r\nКраснодар - Хетафе \r\nТрабзонспор - Базел Група \"D\": \r\nСпортинг (Лисабон) - ЛАСК \r\nРозенборг - ПСВ Айндховен Група \"Е\": \r\nЛацио - Рен \r\nСелтик - ЧФР Клуж Група \"F\": \r\nВитория (Гимараеш) - Айнтрахт (Франкфурт) \r\nАрсенал - Стандард (Лиеж) Група \"G\": \r\nЙънг Бойс - Рейнджърс (Глазгоу) \r\nФейенорд - Порто Група \"Н\": \r\nЦСКА (Москва) - Еспаньол \r\nФеренцварош – Лудогорец Група \"I\": \r\nСент Етиен - Волфсбург \r\nОлександрия - Гент Група \"J\": \r\nИстанбул ББ - Борусия (Мьонхенгладбах) \r\nВолфсбергер - Рома Група \"К\": \r\nБешикташ - Уулвърхамптън \r\nБрага - Слован (Братислава) Група \"L\": \r\nАстана - Партизан \r\nАЗ Алкмаар - Манчестър Юнайтед", "date": "2019.10.03", "title": "Лудогорец гостува на Ференцварош днес"}
{"url": "https://www.standartnews.com/sport/blgarska-pobeda-na-svetovnoto-po-boks-402980.html", "text": "Габриела Димитрова зададе победния ход на българките на световното първенство по бокс за жени в Улан-Уде (Русия). В първия мач в категория до 51 килограма Димитрова, която е осма поставена в схемата, победи англичанката Тори-Елис Уилетс с 5-0 съдийски гласа. \r\nБългарката започна енергично срещата, като още в първия рунд убеди, че е категорично по-добрата боксьорка. До края Габриела, която е бронзова медалистка от Европейските игри в Минск това лято, доигра мача умно, като съдиите бяха категорични в оценката си. \r\nТака Димитрова се класира за 1/8-финалите, където в понеделник по обяд българско време ще се изправи срещу колумбийката Ингрит Виктория Валенсия. \r\nВ събота на ринга в Улан-Уде се качва световната и двукратна европейска шампионка Станимира Петрова. Тя почива в първия кръг при 57-килограмовите, като втора поставена и очаква победителката от мача между Нейти Петесио (Филипини) и Джуделен Ромеу (Бразилия).", "date": "2019.10.03", "title": "Българска победа на световното по бокс"}
{"url": "https://standartnews.com/sport/gabi-petrova-ostana-na-15-sm-ot-finala-v-dokha-402995.html", "text": "Габриела Петрова остана на 15 см от класиране на финала в тройния скок на световното първенство в Доха. Националката преодоля 13,98 м в квалификацията. Последната 12-а влезнала на финала бе с 14,12 см. Другата ни участничка в квалификациите Алекс Начева скочи 13,05 при дебюта си на световно при жените. \"Няколко сантиметра не ми стигнаха за да вляза във световния финал. Те обаче се оказаха много за мен. Не успях да се реализирам, но съм оптимист за себе си и гледам за догодина\", каза Петрова след квалификацията. В предстоящата почивка тя ще се подложи на операция на крака, която отлага от доста време. Начева заяви, че не е доволна от резултата си, но пък трупа опит, който ще и помага за напред. Тя разкри, че в последните 3 седмици е лекувала контузия на кръста и заради това не е третирала пълноценно. По-рано през деня Ивет Лалова-Колио бе специален гост на обяда, който даде в Доха президента на Европейската атлетика Свен-Арне Хансен. Там тя бе поздравена за представянето си от президента на ИААФ Лорд Себастиан Коу. \"Освен изключителен атлет, Лалова е и невероятна личност, призната и уважавана в целия свят. Гордеем се с теб, Ивет!, написа министър Красен Кралев, който е в Доха и гледа световното. Той заедно с вицепрезидента на БОК Любо Ганев и члена на Съвета на ИААФ Добромир Карамаринов.", "date": "2019.10.03", "title": "Габи Петрова остана на 15 см от финала в Доха"}
{"url": "https://standartnews.com/kultura/dzholi-zakleymi-braka-402970.html", "text": "Анджелина Джоли не възнамерява някога пак да се омъжва. Това заяви анонимен източник пред списание „UsWeekly“, твърдейки, че актрисата не искала да се подлага на риска от още един болезнен развод. Говорителят разкри също, че Джоли била притисната от Пит да се венчаят. Както знаем, двамата се запознаха през 2005-а на снимачната площадка на „Мистър и мисис Смит“ и романсът им пламна веднага. През 2012-а се сгодиха, а през 2014-а минаха под олтара в семейна церемония, на която единствените присъстващи бяха децата им. През 2016-а се разделиха и разводът им бе финализиран едва тази година. Носителката на „Оскар“ е имала трима съпрузи – от 1996-а до 1999-а Джони Лий Милър, от 2000-а до 2003-а Били Боб Торнтън и, разбира се, Пит.", "date": "2019.10.03", "title": "Джоли заклейми брака"}
{"url": "https://www.standartnews.com/sport/gabi-petrova-ostana-na-15-sm-ot-finala-v-dokha-402995.html", "text": "Габриела Петрова остана на 15 см от класиране на финала в тройния скок на световното първенство в Доха. Националката преодоля 13,98 м в квалификацията. Последната 12-а влезнала на финала бе с 14,12 см. Другата ни участничка в квалификациите Алекс Начева скочи 13,05 при дебюта си на световно при жените. \"Няколко сантиметра не ми стигнаха за да вляза във световния финал. Те обаче се оказаха много за мен. Не успях да се реализирам, но съм оптимист за себе си и гледам за догодина\", каза Петрова след квалификацията. В предстоящата почивка тя ще се подложи на операция на крака, която отлага от доста време. Начева заяви, че не е доволна от резултата си, но пък трупа опит, който ще и помага за напред. Тя разкри, че в последните 3 седмици е лекувала контузия на кръста и заради това не е третирала пълноценно. По-рано през деня Ивет Лалова-Колио бе специален гост на обяда, който даде в Доха президента на Европейската атлетика Свен-Арне Хансен. Там тя бе поздравена за представянето си от президента на ИААФ Лорд Себастиан Коу. \"Освен изключителен атлет, Лалова е и невероятна личност, призната и уважавана в целия свят. Гордеем се с теб, Ивет!, написа министър Красен Кралев, който е в Доха и гледа световното. Той заедно с вицепрезидента на БОК Любо Ганев и члена на Съвета на ИААФ Добромир Карамаринов.", "date": "2019.10.03", "title": "Габи Петрова остана на 15 см от финала в Доха"}
{"url": "https://standartnews.com/sport/vashington-udari-shampiona-na-starta-v-nkhl-video-402966.html", "text": "Якуб Врана вкара 2:51 минути след началото на продължението и донесе победата на Вашингтон с 3:2 срещу шампиона Сейнт Луис в мача на откриването на новия сезон в Националната хокейна лига на САЩ и Канада (НХЛ). Врана изпрати шайба в горния ъгъл на вратата на Блус и по този начин записа първа точка в пет мача в кариерата си срещу този съперник. Александър Овечкин и Дмитри Орлов също се разписаха за Капс, а Брейдън Холтби спаси 21 удара на вратата си. Сами Блес и Алекс Пиетранджело пък вкараха за Сейнт Луис, а Бинингтън отрази 31 шайби. Преди мача Блус издигнаха първия си шампионски банер с церемония, по време на която бяха показани кадри от празненствата на играчите в паузата на шампионата, както и избрани моменти от плейофите. Остън Матюс отбеляза два гола за отбора на Торонто, който вкара четири във втората третина срещу Отава и спечели с 5:3 канадското дерби. Той вкара за 3:2 за Торонто 8:02 минути след началото на втората част, а малко по-късно увеличи преднината на своя тим при числено предимство. Той вече има девет гола и две асистенции в първите мачове на своя тим в рамките на четири сезона. Иля Михеев вкара гол и подаде за още един в дебюта си в НХЛ, Фредрик Готие и Тревър Муур също се разписаха, а Фредерик Андерсен спря 23 удара. Скот Сабурин също записа първата си шайба в НХЛ за Отава, а другите попадения бяха дело на Брейду Ткачук и Боби Райън. Крейг Андерсън пък спаси 36 удара на вратата си. В други мачове от първия ден за новия сезон Едмънтън надви Ванкувър с 3:2, а Лас Вегас се наложи с 4:1 срещу Сан Хосе.", "date": "2019.10.03", "title": "Вашингтон удари шампиона на старта в НХЛ (ВИДЕО)"}
{"url": "https://standartnews.com/kultura/kayovite-vlneniya-edin-sbornik-s-vazhni-i-silni-slova-403010.html", "text": "Популярният телевизионен водещ Ники Кънчев представи писателя Калин Терзийски, а с думи за последния участва и неговият издател – Йордан Антов от издателството за българска литература „Лексикон“. Събитието бе вълнуващо като концерт на The Doors – любима група на Калин. Писатели, поети и лица от столичната бохема уважиха представянето и се включиха в оживената дискусия, която се заформи в края на вечерта. А Ники Кънчев започна с думите: „Елитарното изкуство и чалгата, масовото забавление и изтънчените забавления… - Калин обича и двата пояса и много умело жонглира с тях. Той е близък и с академиците, и с простаците; с красивите и с умните, с грозните и с тъпите – поне такива категории се даваха по време на протестите. Но той е човек, който обича тези категории, използва ги и ги търси, и дава своите думи за тях. Всичко това – до последната фибра на писателя – може да намерите във „Вълнения“. „При положение, че той нито е висок, нито е нисък; нито е елитарен, нито е масов… - просто е много готин. А ако става въпрос за комерсиалност, той е доста комерсиален – иска да продава повече, кой не иска? Достоевски е най-комерсиалният писател за последните 150 години,“ отбеляза водещият. „Книгата на Калин Терзийски „Вълнения“, а и другите – защото в повечето си книги той стъпва на себе си и много рядко си измисля – е много „риалити“: жанр, в който и аз донякъде се изявявам“, каза Ники Кънчев. „Тази книга изначално е журналистическо произведение. Това е начин, по който се пише съвременната журналистика. Той описва собствените си преживявания по повод на реални събития и по този начин текстът се превръща в преживян, и имаме разказ от първо лице, единствено число.“ В действителност представяната книга съдържа текстове, които Калин Терзийски пише за различни медии в последните години. Те са породени от допир, жест, усмивка или взрив – събития с еднаква тежест за автора. „Есето го държи за гушата“, сподели Кънчев. „Обичаме го и затова се сме тук. Кайо Терзийски е от мислещите в тази страна и в София, чието дете той е“, допълни той. „Много е радостно, че има писатели на представянето на друг писател“, каза издателят Йордан Антов. „Запознах се с Калин в момент, в който повечето хора като че ли се бяха обърнали срещу него. И от тогава работим заедно – защото и аз, и той работим истински: по това си приличаме. Кайо не може да бъде обикновен човек и начинът, по който пише, не може да бъде обикновен.“ В представянето участие взе и редакторът на книгата – учителя по литература Стоян Петков. Калин Терзийски запозна любопитната публика с него с думите: „Преди около година и половина един човек, мой съсед, почти ме порица, че сме се запознавали вече няколко пъти, а аз все не го запомням. Той ми се представи като учител в училището по Информатика. И ме покани да гостувам при тях. И аз, който съм завършил НПМГ, го приех с удоволствие и с чувство за предизвикателство. И този човек беше Стоян. А се оказа, че учениците му имат и истинско отношение към литературата“. „Останах впечатлен от силната ерудиция на Стоян и го поканих да стане редактор на моята книга. Работата не беше проста: трябваше да се подберат текстове измежду 500 писани в продължение на десет години такива. От избирането на Тръмп за президент на САЩ до ограбването на къщата ми в Банкя, при което обирджиите бяха сипали храна на котката в нейната паничка. Всичко – от политиката на Северна Корея до просещите по софийските улици. Но това е действителността – всеки ден се сблъскваме и с пропагандата, и с антипропагандата“, разказва за идеите зад книгата си Калин. Редакторът Стоян Петков заяви, че в сборника „Вълнения“ следва да се търси на първо място литература – в онзи плътен и мощен смисъл на понятието, който ценителите влагат. „Изключително различна е от традиционните книги на Калин. „Вълнения“ е интелектуална, философска книга. Текстовете в нея имат стойност и извън първоначалната им публицистична поява. Подредих текстовете според собствения си вкус. И основните литературни теми, през които може да се търси разбиране, са любовта и патриотизмът. А един от  централните проблеми, които той поставя, е този за отговорността: какво означава да сме отговорни изобщо?“ Да дадем на човека срещу нас онова, което иска и от което има нужда. Това е един от отговорите на Калин. Но в есетата от сборника „Вълнения“ всеки би открил отговор за себе си. Защото те са почерпени от живота, а животът е най-големият учител. Събитието се проведе в присъствието на близки и съмишленици на Калин Терзийски.", "date": "2019.10.03", "title": "Кайовите Вълнения – един сборник с важни и силни слова"}
{"url": "https://standartnews.com/sport/politsiyata-na-shchrek-za-superkupata-na-blgariya-402967.html", "text": "Полицията ще е на крак днес в Ботевград, където от 18:00 ч. ще се играе мачът за Суперкупата на България между шампиона Балкан и носителя на Купата на България Левски Лукойл. Сблъсъкът ще бъде повторение на финала в първенството в края на миналия сезон, който бе спечелен с 3-1 от ботевградчани. Това ще бъде първо участие на момчетата на Йовица Арсич в подобна среща, пише \"Меридиан Мач\". Иначе надпреварата се провежда за четвърта поредна година, като до момента трофеи са взимали Лукойл Академик (2016 г.), Берое (2017 г.) и Левски Лукойл (2018 г.). Не е тайна, че мачовете между тези два отбора винаги са с голям заряд и не минават без екшън по трибуните. Затова и органите на реда ще са нащрек. Балкан загря за Суперкупата с победа над Рилски спортист с 87:83 в контрола, играна в Самоков. Дебют в този мач направи новото попълнение Дейшон Найт, който е тук само от няколко дни. 'Сините\" пък спечелиха турнир в Пловдив. Очаква се титуляр за тима на Константин Папазов да е 24-годишното тежко крило Куан Чийтъм, който дойде на пожар на мястото на оперирания Ричард Амарди. Треньорският щаб е много доволен от Куан и със сигурност ще го налага в първия отбор.", "date": "2019.10.03", "title": "Полицията нащрек за Суперкупата на България"}
{"url": "https://standartnews.com/sport/ludogorets-gostuva-na-ferentsvarosh-dnes-402968.html", "text": "Днес започват мачовете от втория кръг в груповата фаза на Лига Европа. Българският шампион Лудогорец гостува на Ференцварош от 19:55 часа. Треньорът на разградчани Станислав Генчев заяви, че срещата днес ще бъде много по-различна от предишните два мача между тези отбори. В другата среща от група \"Н\" ЦСКА (Москва) приема Еспаньол по същото време. В първия кръг нашият първенец разгроми руския тим с 5:1, а Ференцварош и Еспаньол завършиха 1:1. Симеон Славчев и неговият Карабах ще са гости на Дюделанж в група \"А\", в която Севиля ще е домакин на АПОЕЛ Никозия. \r\n \r\nВасил Божиков и Слован (Братислава) пък ще излязат в Брага срещу едноименния португалски тим. Този мач е от група \"К“. Група \"А\": \r\nСевиля - АПОЕЛ Никозия \r\nДюделанж - Карабах Група \"В\": \r\nМалмьо - ФК Копенхаген \r\nЛугано - Динамо (Киев) Група \"С\": \r\nКраснодар - Хетафе \r\nТрабзонспор - Базел Група \"D\": \r\nСпортинг (Лисабон) - ЛАСК \r\nРозенборг - ПСВ Айндховен Група \"Е\": \r\nЛацио - Рен \r\nСелтик - ЧФР Клуж Група \"F\": \r\nВитория (Гимараеш) - Айнтрахт (Франкфурт) \r\nАрсенал - Стандард (Лиеж) Група \"G\": \r\nЙънг Бойс - Рейнджърс (Глазгоу) \r\nФейенорд - Порто Група \"Н\": \r\nЦСКА (Москва) - Еспаньол \r\nФеренцварош – Лудогорец Група \"I\": \r\nСент Етиен - Волфсбург \r\nОлександрия - Гент Група \"J\": \r\nИстанбул ББ - Борусия (Мьонхенгладбах) \r\nВолфсбергер - Рома Група \"К\": \r\nБешикташ - Уулвърхамптън \r\nБрага - Слован (Братислава) Група \"L\": \r\nАстана - Партизан \r\nАЗ Алкмаар - Манчестър Юнайтед", "date": "2019.10.03", "title": "Лудогорец гостува на Ференцварош днес"}
{"url": "https://standartnews.com/sport/blagoevgrad-shche-e-domakin-na-spartacus-fighting-championship-402975.html", "text": "За първи път в Благоевград ще се проведе SPARTACUS FIGHTING CHAMPIONSHIP /SFC/. По повод празника на града, емблематичният административен център, който дава тласъка на състезатели от световен ранг, ще бъде арена на бойните спортове на 5 октомври! Началният час на състезанията е от 19,30, а мястото на провеждане - зала Скаптопара. Заради добре развитата спортна инфраструктура в Благоевград промоутърската компания е избрала града за домакин на деветото издание на „SPARTACUS FIGHTING CHAMPIONSHIP“. Очакват ни 10 изключителни двубоя в стил ММА и К1. Атрактивна битка се очаква да бъде поднесена в стил К1 от перлата на бойните спортове на Благоевград- световната ни шампионка по Таекуон-до и К1. ММА срещата на вечерта ще бъде реванша между титаните Калоян Колев и Камен Георгиев. Благоевградчанинът Даниел Парасков ще направи своя дебют в ММА срещу сърбинът Goran Veskov. В тежките категории, ще се проведат два двубоя в клетката на SFC. Единият ще е между  трениращия в Германия Лазар Тодев и звездата на SFC нокаутьора Александър Цонев. Втората тежка двойка е формирана от перничанинът Георги Ваклинов и сърбинът Зарко Седоглавич. \r\nОще Емил Незиров, получил своето бойно начало в Благоевград и столичанина Пламен Бъчваров, които ще се срещнат в двубой на 67 кг. в стил ММА. В категория 71 кг - стил К 1 в двубой ще влязат русенеца Мартин Тодоров и възпитаника на СК Армеец, гр. София Даниел Гецов. В събитието ще премерят сили в стил К1 и обещаващите Пламен Петров (София), Александър Станкович (Бяла), Денис Лилов (Перник), Атанас Найденов (Петрич) Егор Гуляев (Бяла), Йордан Валентинов (София) \r\nВсички те застават зад кампанията на SFC „Аз съм различен, аз съм боец“ в подкрепа на децата с аутизъм. Официален кантар на събитието ще се проведе на 4 октомври на откритата сцена пред операта, гр. Благоевград от 19:30 часа. Билети може да намерите в мрежата на Евентим / ttps://bit.ly/2m4Elvd/, в магазин Тренер.Бг, по време на кантара, както и в деня на събитието.          ", "date": "2019.10.03", "title": "Благоевград ще е домакин на „SPARTACUS FIGHTING CHAMPIONSHIP“"}
{"url": "https://standartnews.com/sport/blgarska-pobeda-na-svetovnoto-po-boks-402980.html", "text": "Габриела Димитрова зададе победния ход на българките на световното първенство по бокс за жени в Улан-Уде (Русия). В първия мач в категория до 51 килограма Димитрова, която е осма поставена в схемата, победи англичанката Тори-Елис Уилетс с 5-0 съдийски гласа. \r\nБългарката започна енергично срещата, като още в първия рунд убеди, че е категорично по-добрата боксьорка. До края Габриела, която е бронзова медалистка от Европейските игри в Минск това лято, доигра мача умно, като съдиите бяха категорични в оценката си. \r\nТака Димитрова се класира за 1/8-финалите, където в понеделник по обяд българско време ще се изправи срещу колумбийката Ингрит Виктория Валенсия. \r\nВ събота на ринга в Улан-Уде се качва световната и двукратна европейска шампионка Станимира Петрова. Тя почива в първия кръг при 57-килограмовите, като втора поставена и очаква победителката от мача между Нейти Петесио (Филипини) и Джуделен Ромеу (Бразилия).", "date": "2019.10.03", "title": "Българска победа на световното по бокс"}
{"url": "https://standartnews.com/biznes/kopayat-nay-dlgiya-tunel-v-blgariya-402976.html", "text": "Близо до Симитли започна пробиването на тръбата на тунел \"Железница\", част от ЛОТ 3.1. на Автомагистрала \"Струма\", съобщава БГНЕС. Скатът на двете тръби е бетониран откъм Симитли, в момента на дясната се набиват тръби за т. нар.\"чадър\", а на лявата само е маркиран сводът на тунела. Откъм Благоевград все още се работи по оформяне на площадката. Тунелът е с дължина 2.2 км. Двете тръби на тунела ще се пробиват с тунелни багери, които са в базата на фирмата изпълнител в подстъпите към тунела. Те ще започнат същинската работа по пробиването на тунела на 10 октомври. Съоръжението ще е с дължина около 2 км и ще бъде най-дългият пътен тунел изграждан досега у нас. Стойността на договора е малко над 185 млн лв. без ДДС. Проектът ще се съфинансира от Кохезионния фонд на Европейския съюз и националния бюджет, чрез ОП „Транспорт и транспортна инфраструктура“ 2014-2020 г. Срокът за изпълнение на проектирането и изпълнението на строително-монтажните работи на тунел „Железница“ (от км 366+720 до км 369+000) e 1060 календарни дни. Съоръжението ще бъде с две отделни тръби за движение в посока. Дължината на всяка тръба ще е около 2 км. Тунелът ще бъде с всички необходими системи за енергоефективно осветление, вентилация, видеонаблюдение, пожароизвестяване, интелигентна система за управление на трафика и т. н. Ще бъде изграден и обслужващ тунелен път при южния портал на тунела откъм гр. Симитли, площадка за хеликоптер, два моста над Суха река, подпорна стена и др.", "date": "2019.10.03", "title": "Копаят най-дългия тунел в България"}
{"url": "https://standartnews.com/biznes/sashch-udari-es-s-mita-za-75-mlrd-dolara-402986.html", "text": "САЩ удари ЕС с нови мита.  Новата стойност на митата от САЩ за стоки от ЕС в долари се равнява на 7,5 млрд. долара и се явява вид отмъщение. Щатите си връщат на Европа заради спорните субсидии, които превърнаха европейския самолетен превозвач Airbus в световен играч. Очакват се нови преговори върху дългогодишния спор между Airbus и американския Boeing. Тръмп е убеден, че решението за митата е победа над злоупотребяващите със САЩ. ЕС ще въведе 10-процентни мита за самолетите и 25 процента за други стоки, като сирена, уиски и зехтин, като някои от новообмитените продукти до голяма степен идват от четирите страни, които поддържат Airbus: Франция, Германия, Испания и Великобритания, съобщава БГНЕС.", "date": "2019.10.03", "title": "САЩ удари ЕС с мита за 7,5 млрд. долара"}
{"url": "https://standartnews.com/biznes/veber-evropa-da-proveri-sdelkata-s-folksvagen-402988.html", "text": "Лидерът на групата на ЕНП в Европарламента Манфред Вебер изпрати писмо до еврокомисаря по конкуренцията Маргрете Вестегер с искане Еврокомисията да започне проверка на сделката между германския автомобилостроител \"Фолксваген\" и Турция за построяването на нов завод в Маниса близо до Измир, съобщи БНТ.   Според Вебер подобна сделка буди сериозни притеснения във връзка нарушаването на конкуренцията в Европейския съюз и загубата на европейски работни места. Всички държави членки на ЕС са длъжни да спазват строги правила по отношение на конкуренцията и държавната помощ, докато Турция може да предостави държавна помощ за продукция, която ще се изнася за Източна Европа, подчертава Вебер. Според него всичко това е в ущърб на България, която е била кандидат за седалище на новия завод на \"Фолксваген\". Малко по-рано на форум в Пловдив вицепремиерът Томислав Дончев се изказа за пропусната възможност за привличане на автомобилния гигант „Фолксваген“ у нас. “Като не е дошъл той, ще дойде някой друг и то в близките две-три години, защото има натрупване на много предпоставки за това и то е неизбежно“, каза Дончев. Финансовият министър Владислав Горанов добави: „При преговорите с „Фолксваген“ направихме всичко, което можем дори и повече, но такива инвеститори искат много привилегии, на 100 процента изградена инфраструктура и съпътстваща такава. Всъщност такива компании очакват домакините да извършат инвестицията, а те да дойдат само с „ноухау-то“ и технологията, но това могат да си го позволят големите държави.“ По думите му 90 процента от преговорите с гиганта са били за инфраструктура от всякакъв вид. В тази връзка той добави, че свързването на Северна България и проекта за АМ „Хемус“, както и връзката с „Дунав мост две“ са основен приоритет на правителството за завършване на магистралните пръстени на България.   В среда на променящата се икономика основен приоритет за правителствата трябва да са инвестициите в образователната и физическата инфраструктура, които всъщност са предпоставка за приличане на инвеститори, каза Горанов и акцентира още върху правителствените мерки в областта на образованието.  Важно е държавата предварително да инвестира в тези специалности, за които се очаква да бъдат дефицитни, каза финансовият министър. Вицепремиерът Томислав Дончев добави, че допълнителните разходи за инвестиране в образованието на този кабинет трябва да са не по-малко от 2 млрд. лева.", "date": "2019.10.03", "title": "Вебер: Европа да провери сделката с ”Фолксваген\""}
{"url": "https://standartnews.com/biznes/bulgartransgaz-trsi-kredit-za-150-mln-evro-402994.html", "text": "Той подписа договор за изграждане на две компресорни станции, които са част от разширението на газопреносната инфраструктура на страната ни. Изграждането ще струва 350 милиона лева без ДДС, като 40% от тях ще бъдат платени авансово. Останалите средства ще бъдат изплатени в следващите две години. Договорът за изграждане на станциите, които са част от проекта „Балкански поток“, беше подписан от \"Булгартрансгаз\" и избраният за изпълнител на проекта консорциум „Ферощал Балкангаз“. „По този начин виждаме една възможност за осигуряване на доставки на природен газ от различни източници по различни маршрути, което представлява концепцията за газоразпределителен център на територията на България“, заяви министър Теменужка Петкова, която също присъства на подписването на договорите, съобщи националното радио.  ", "date": "2019.10.03", "title": "„Булгартрансгаз” търси кредит за 150 млн. евро"}
{"url": "https://standartnews.com/biznes/studenti-ot-vodeshchi-universiteti-startirat-karierata-si-v-a1-402974.html", "text": "А1 приключи първото издание на инициативата „A1 лятна академия”, в която се включиха 18 младежи, постигнали отлични резултати във водещи университети и гимназии. В началото на месец юли те бяха поканени от телекома за участие в обучения и дейности, допринасящи за професионалното и личното им развитие. Повечето от участниците в тримесечната „А1 лятна академия“ продължават кариерата си в компанията. Програмата на „А1 лятна академия“ беше фокусирана в три основни направления – „Маркетинг”, „Информационни технологии” и „Телекомуникации”. Младежите бяха разпределени в различни екипи спрямо областта, в която учат. По време на академията те развиха умения за работа с Excel, презентационни техники, способност за ефективна бизнес комуникация и участваха в реални проекти на компанията. Част от „А1 лятна академия“ бяха и доброволческите инициативи – в началото на септември младежите почистиха и освежиха няколко зони в Зоологическа градина – София. В процеса на опознаване на компанията участниците в „А1 лятна академия“ получиха и консултации за кариерно развитие от обучени специалисти. Повечето от тях се включиха и в програмата young.LEADERS.talk 2019 на „Съвета на жените в бизнеса“, организирана в партньорство с А1. В продължение на пет седмици студентите и учениците имаха възможност да се запознаят с реалната бизнес среда чрез серия от пет обучения и пет посещения във водещи фирми в страната. „A1 лятна академия” е част от поредицата инициативи, които А1 организира в подкрепа на младите и талантливи ученици и студенти в България. Само през 2019 година в различни проекти на компанията ще преминат над 100 младежи от водещи учебни заведения у нас. В дългосрочен план компанията развива и собствена целогодишна стажантска програма, която дава шанс на младите и амбициозни хора да усъвършенстват своя потенциал. Тя е съпътствана от вътрешни обучения, включва участие в доброволчески активности и предлага атрактивен пакет от придобивки.", "date": "2019.10.03", "title": "Студенти от водещи университети стартират кариерата си в А1"}
{"url": "https://standartnews.com/regionalni/napredva-rabotata-po-proekt-zashchita-ot-navodneniya-402982.html", "text": "Областният управител на област Благоевград Бисер Михайлов и координаторът на проекта Красимира Крумова представиха днес на пресконференция напредъка по реализация на проект „Трансгранично планиране и инфраструктурни мерки за защита от наводнения с акроним Защита от наводнения“. Проектът е финансиран по третата покана за стратегически проекти на Програмата за трансгранично сътрудничество ИНТЕРРЕГ V-А Гърция -  България 2014 – 2020 година. Партньорите по проекта са 7: От гръцка страна това са Регион Централна Македония, който е водещ партньор по проекта, Регион Източна Македония и Тракия и Децентрализираната администрация на Македония и Тракия. От българска страна партньорите са Областна администрация Благоевград, Областна администрация Хасково, Областна администрация Кърджали и Областна администрация Смолян. На територията на област Благоевград се работи по изграждане, укрепване и възстановяване на защитни съоръжения срещу наводнения в рискови участъци на река Струма. Извършват се строително – възстановителни работи в участъците до гр. Симитли, с. Крупник, с. Илинденци, с. Микрево, мина Ораново, с. Българчево, с. Долно Церово и с. Рибник. \r\nОт началото на проекта напълно изграден и възстановен е праг №2 на р. Струма, както и  десния насип на праг №3. Също така е укрепен и прага на р. Струма при землището на с. Рибник, община Петрич, който беше един от най-рисковите участъци нарека Струма. \r\nПрез месец октомври започват строително – възстановителните работи и по други три рискови участъци на река Струма, около гр. Симитли, до мина Ораново и до с. Българчево. За тях вече има разработени технически проекти, проведени съгласувателни процедури и издадени строителни разрешения. \r\nЗа завършените участъци предстои да бъдат назначени приемателни комисии, които да въведат изградените обекти в експлоатация. \r\nОсновната цел на проекта е повишаване нивото на защита от наводнения в трансграничния регион на Гърция и България и по-конкретно в райони с висок риск от наводнения. Подцелите на проекта са: изграждане, възстановяване и укрепване на съществуваща инфраструктура за защита от наводнения в трансграничния регион, с цел подобряване проводимостта на реките, задържане на наводняващите води и съответно намаляване риска от наводнения; подобряване на сътрудничеството между компетентните органи в двете страни и укрепване на техния капацитет за своевременна реакция в случай на бъдещи наводнения и справяне с последиците от изменението на климата. \r\nОбщият бюджет на проекта  е 11.499.960,00 евро. Бюджет на Областна администрация Благоевград  е в размер на 790 000 евро. Продължителността  на проекта е  36 месеца и се очаква да приключи през месец септември 2020 година.  ", "date": "2019.10.03", "title": "Напредва работата по проект Защита от наводнения"}
