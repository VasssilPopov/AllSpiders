{"url": "https://www.standartnews.com/sport/sashch-s-nova-zaguba-na-svetovnoto-po-basketbol-401518.html", "text": "Актуалният световен шампион по баскетбол САЩ записа нова загуба на мондиала за мъже в Китай. Янките, които вчера загубиха на четвъртфиналите, днес претърпяха поражение и от Сърбия с 89:94 в мач за разпределиние на местата от 5-о до 8-о. Така момчетата водени от легендата Грег Попович ще играят за 7-8 място със загубилия от мача Полша-Чехия. Сърбите пък ще играят с победителя за петото място.", "date": "2019.09.12", "title": "САЩ с нова загуба на световното по баскетбол"}
{"url": "https://www.standartnews.com/sport/voleybolistite-zapochnakha-udarno-evro-2019-401519.html", "text": "България започна с очаквана победа с 3:0 (22, 16, 20) над Гърция на старта на Европейското първенство по волейбол за мъже. В Монпелие момчетата на Силвано Пранди спечелиха мача за 90 минути и показаха, че са дошли на шампионата, за да покажат най-доброто. На 13-и от 18,15 ч националите играят с Румъния втория си мач от група А. БНТ 3 ще излъчи пряко двубоя.", "date": "2019.09.12", "title": "Волейболистите започнаха ударно Евро 2019"}
{"url": "https://standartnews.com/sport/arsen-venger-stava-direktor-vv-fifa-401514.html", "text": "Бившият мениджър на Арсенал Арсен Венгер ще стане технически директор на Международната футболна федерация (ФИФА) в следващите няколко дни, съобщава \"Ню Йорк Таймс\". Той ще отговаря за подобряването на стандартите в треньорската професия, както и за консултации в други области на играта. ФИФА възнамерява да попълни редиците си с известни футболни хора, след като бе напуснат Марко ван Бастен и Звонимир Бобан. Венгер напусна Арсенал през 2018 г. след 22 години в клуба. Сега 69-годишният французин е безработен. фото ЕПА/БГНЕС", "date": "2019.09.12", "title": "Арсен Венгер става директор във ФИФА"}
{"url": "https://standartnews.com/kultura/terns-khaurd-spira-da-igrae-401512.html", "text": "Терънс Хауърд призна, че ще прекрати актьорската си кариера. В момента той играе в „Империя“, като култовият сериал ще влезе в шестия си и последен сезон на 24 септември. След края му Хауърд няма повече да се качи на снимачната площадка. В интервю пред „Extra“ той заяви: „Приключвам. Писна ми да се преструвам. Няма да се занимавам и с филантропия. Искам да се фокусирам върху разпространението на истината“. Актьорът не поясни точно какво има предвид. Наското Терънс сподели в Инстаграм линк към нов свой уебсайт, чрез който твърди, че ще поправи „грешния подход на човека към математиката“. „Скъпи приятели, мисля, че мина достатъчно време, през което ние се държим все едно сме в средновековието. Най-сетне истината ще излезе наяве. Отидете на „Tcotlc.com“ и си свалете „Истината относно грешния подход на човека към математиката“ и нека ви покажа как всъщност работи нашата вселена! И точно както светлината и дъжда са свободни, така и аз ви подарявам „Истината“, като единствено ви моля да я оползотворите“, написа Хауърд.", "date": "2019.09.12", "title": "Терънс Хауърд се отказва от актьорството"}
{"url": "https://standartnews.com/sport/sashch-s-nova-zaguba-na-svetovnoto-po-basketbol-401518.html", "text": "Актуалният световен шампион по баскетбол САЩ записа нова загуба на мондиала за мъже в Китай. Янките, които вчера загубиха на четвъртфиналите, днес претърпяха поражение и от Сърбия с 89:94 в мач за разпределиние на местата от 5-о до 8-о. Така момчетата водени от легендата Грег Попович ще играят за 7-8 място със загубилия от мача Полша-Чехия. Сърбите пък ще играят с победителя за петото място.", "date": "2019.09.12", "title": "САЩ с нова загуба на световното по баскетбол"}
{"url": "https://standartnews.com/kultura/srmenov-stoyana-se-vzstanovyava-ot-operatsiya-401520.html", "text": "Калин Сърменов засега не знае дали голямата Стоянка Мутафова скоро ще излезе пред публика, тъй като доайенката на арт гилдията в родината е преживяла интервенция за поставяне на байпас през лятото. „Сега се възстановява, но все още не сме обсъждали дати за „Столетие мое“, каза пред журналисти шефът на комиците. Сатиричният обаче ще бъде първият театър в България със свой химн. По текста работят самият Сърменов и прочутият драматург Любомир Пеевски, а музиката е в ръцете на Мартин Каров – лидерът на истинския оркестър в храма на присмехулниците философи. В началото на сезон 2019/2020 в афиша се въртят 24 заглавия, 7 от които са от български автори, стана още ясно на срещата с медиите.  Към актьорите, които неотдавна дебютираха на „Стефан Караджа“ - Силвия Лулчева, Албена Михова, Стела Ганчева, Елена Атанасова, Иван Панев, Борислав Захариев, Стефания Кочева, Асен Мутафчиев, Васил Грънчаров и Симеон Гълъбов се присъединяват Теодор Елмазов и Мартин Гяуров. 11 премиери са влезли през 2018/2019 в програмата на комиците, между които и супер успешният спектакъл „Хъкълбери Фин и Том Сойер“ с малките звезди от детско-юношеското Студио на Димитър Еленов „Дефисто“ – публиката изкупува билетите за два месеца напред.  На старта в Сатирата е участието във фестивала „Сцена на кръстопът“ в Пловдив с „Тъпи ентусиасти“ на Теди Москов и „Трима мъже и една Маргарита“ на Лиза Шопов. „Смях на сбогуване“ гостува в Куманово, Северна Македония, „Случайна среща“ в Зайчар,  „Островът“ - в Берлин. Първата премиера в София е в края на септември - – „Абе … много любов“ по Шекспир с тийнейджърите от „Дефисто“, които ще влязат в ролите на всички влюбени от пиесите на гения. На 3 и 4 октомври тръгват първите представления на „Ветрилото на лейди Уиндърмиър“ от Оскар Уайлд с режисьор Бойка Велкова, художник Чавдар Гюзелев, музика Теодосий Спасов и със Силвия Лулчева, Иван Панев, Добрина Гецова, Стефания Кочева, Симеон Гълъбов, Красимир Куцупаров... На  9 и 10 октомври излиза  „Без задръжки“ от Жорди Галсеран с режисьор Антон Угринов – с Александър Кадиев, Стела Ганчева, Борислав Захариев, Стефан Попов, Рада Кайрякова. Пак тогава Андрей Аврамов започва репетиции на „Телевизионна мрежа“ от Лий Хол, чията премиера е предвидена на 19 и 20 декември. В главните роли са Калин Сърменов и Малин Кръстев. Новата 2020-а започва с Лилия Абаджиева, която ще постави „Всички освен мен“ на Щефан Фьогел с Любомир Нейков. На камерната сцена Владлен Александров ще прави „Любовник на жена ми“ от Ели Саги. Сатиричният театър ще има и международни продукции. Първата е „Глобална комедия“ от Йордан Плевнеш с режисьор Патрик Вершуерен, като проектът ще има продължение - обмен с артисти от Франция, които работят по същата пиеса, посветена на страстите из Балканите. През  2020-а година знаменитият италиански режисьор Карло Бозо ще постави автентична комедия дел арте. Сърменов преговаря с прочутия Оскарас Коршуновас за постановка. Първото заглавие в „Хепи Сатира“ – новата сцена на театъра, е на Кирил Бояджиев - „Помощ, имам две деца“, а младият  Ивайло Ненов подготвя „Пет пъти за една нощ“ от Киара Атик.  В някогашното сакрално бохемско пространство, където преди години финалът на безкрайния празник е бил оповестяван с камбана, звезди от различни поколения ще се изповядат в своеобразни моноспектакли с логото „Аз, актьорът“. Първи сред най-навитите са ветеранът Славчо Пеев и очарователната Александра Сърчаджиева – вече написали текста на живота си. В бившия клуб, където титаните на смеха са разпускали на маса след аплаузите, ще има експерименти, документални ретро сериали… През 2020 година предстои четвъртото раздаване на националните награди „Златен кукерикон“, които ще са естествено продължение на „Кукер кабаре“, а темата ще бъде посветена на БГ обществото, което живее като в болница.   В ход са няколко мащабни инвестиционни проекта. До края на годината ще са готови климатизацията на салоните, официалният вход, елегантната фасада, обновените фоайе и каса - където има консултанти, съвременна система за сигурност, две независими линии високоскоростен интернет, нови технологии в сценичната визия 3D maping. Сатирата е единственият театър, който за две години е увеличил четири пъти последователите си във  Фейсбук, направил е свой Youtube канал, има  мобилно  приложение /satirata.net/, ваучери „Последна минута“, уикенд пакети. Сърменов се похвали пред медиите още с 46% ръст продажбите спрямо 2018-а, сериозно увеличение на  заплатите и ДМС, едно от най-добрите съотношения капацитет/зрители/приходи – две сцени/76 000 зрители/ 1 200 000 лева. Сърменов и неговият многолюден екип през миналия сезон за пореден път демонстрираха дълбок респект към личности и традиции – табелки с имената на създателите на Сатирата, експозиция за годишнината на Невена Коканова, изложба със снимки от знаменития мач между артисти и журналисти, портрети на актьорите, карти „Ветеран“, активно използване на забележителния архив за поддържане паметта на големите творци, посветили се на Сатирата.", "date": "2019.09.12", "title": "Сърменов: Стояна се възстановява от операция"}
{"url": "https://standartnews.com/kultura/vayola-deyvis-e-novoto-litse-na-loreal-401509.html", "text": "Вайола Дейвис стана новото лице на „Л‘Ореал“. Актрисата призна, че чувството е сюреалистично, защото никога не е смятала, че притежава „красота и женственост“ като малка. „Никога не съм си представяла, че ще бъда международен говорител за козметичнен гигант като тях. Израствайки в Роуд Айлънд, не мислих, че момичета като мен имат нужните качества, за да бъдат забелязани от фирма като „Л‘Ореал“. Това е, защото не ги виждах по реклами и в медиите. Но сега ми се струва правилно и имам чувството, че всичко това се случва в перфектния момeнт в живота ми“, каза носителката на „Оскар“ пред списание „PEOPLE“. От следващия месец Дейвис ще блесне на всички рекламни артикули за козметичната линия на бранда – „Age Perfect“. Така Вайола се присъединява към звездния отбор на „Л‘Ореал“, който се състои от Ева Лонгория, Хелън Мирън, Ел Фанинг, Селин Дион, Аджа Наоми Кинг и Камила Кабейо. „Логото „Защото го заслужавате“ винаги ме кара да настръхна. Това е като мантра, която трябва да казваме на нашите момичета“, допълни носителката на „Златен глобус“.", "date": "2019.09.12", "title": "Вайола Дейвис е новото лице на Л‘Ореал"}
{"url": "https://www.standartnews.com/sport/arsen-venger-stava-direktor-vv-fifa-401514.html", "text": "Бившият мениджър на Арсенал Арсен Венгер ще стане технически директор на Международната футболна федерация (ФИФА) в следващите няколко дни, съобщава \"Ню Йорк Таймс\". Той ще отговаря за подобряването на стандартите в треньорската професия, както и за консултации в други области на играта. ФИФА възнамерява да попълни редиците си с известни футболни хора, след като бе напуснат Марко ван Бастен и Звонимир Бобан. Венгер напусна Арсенал през 2018 г. след 22 години в клуба. Сега 69-годишният французин е безработен. фото ЕПА/БГНЕС", "date": "2019.09.12", "title": "Арсен Венгер става директор във ФИФА"}
{"url": "https://standartnews.com/sport/voleybolistite-zapochnakha-udarno-evro-2019-401519.html", "text": "България започна с очаквана победа с 3:0 (22, 16, 20) над Гърция на старта на Европейското първенство по волейбол за мъже. В Монпелие момчетата на Силвано Пранди спечелиха мача за 90 минути и показаха, че са дошли на шампионата, за да покажат най-доброто. На 13-и от 18,15 ч националите играят с Румъния втория си мач от група А. БНТ 3 ще излъчи пряко двубоя.", "date": "2019.09.12", "title": "Волейболистите започнаха ударно Евро 2019"}
{"url": "https://standartnews.com/regionalni/khasan-azis-pozdravi-s-titlata-ergyunal-sabri-401525.html", "text": "Кметът Кърджали Хасан Азис се срещна с европейския шампион за младежи по бокс Ергюнал Сабри и неговия треньор Стоян Узунов. Той  поздрави талантливия боксьор и му пожела нови успехи на предстоящото Световно първенство през 2020 година в Париж и участие в следващата олимпиада. За своето достойно представяне на провелото се преди дни голямо състезание в София момчето получи от общината финансова премия от 2500 лв. \r\n     \r\n„Община Кърджали винаги ще подкрепя изявените ни спортисти и ще търси възможност за подпомагане на клубовете“, увери градоначалникът и се ангажира в следващите дни да направи оглед на материалната база на клуба по бокс в града и бъдат предприети мерки за монтиране на постоянен ринг в залата. На преминалото европейско първенство в София Ергюнал Сабри победи в категория до 49 килограма руснака Дмитрий Наимов с 4:1 съдийски гласа. „Оги е пример за младите хора от Кърджали, които искат да се занимават с бокс и да върнат славата на клуба“, каза треньорът му Стоян Узунов.  ", "date": "2019.09.12", "title": "Хасан Азис поздрави с титлата Ергюнал Сабри"}
{"url": "https://standartnews.com/regionalni/blagoevgrad-se-vklyuchva-v-da-izchistim-blgariya-zaedno-401506.html", "text": "За поредна година община Благоевград ще се включи в Националната кампанията „Да изчистим България заедно”, която е продължение на стартиралата през 2011 година по инициатива на bТВ кампания \"Да изчистим България за един ден\". Желаещите да участват в мащабната инициатива в Благоевград могат да го направят на 14 септември. Инициативата е с начален час 08,00 и ще продължи през целия ден. Ще бъдат почиствани зони за отдих и спорт, детски площадки и местата покрай жилищните блокове, парк „Бачиново”, парк „Ловен дом”, както и дерето на река благоевградска Бистрица. Призивът е да бъдем отговорни към природата, към пространствата около нас, към възпитанието на нашите деца, които да научим да опазват природата и обществените места чисти. Представители на общинска администрация ще почистят коритото на река Благоевградска Бистрица, като ще започнат от долния мост на пазара и ще продължат в посока площад „Македония. Ще бъде обхванат още и районът на парк „Ловен дом“.   И тази година Община Благоевград е подсигурила чували и ръкавици за събиране на отпадъците. Те могат да бъдат получени на 12 и 13 септември между 09,00 и 17,00 часа в 510 стая на Община Благоевград. Пълните чували с отпадъци да се поставят до контейнерите за битови отпадъци. За отдалечените места, където няма съдове  за битови отпадъци, чувалите да бъдат събирани на едно място, откъдето ще бъдат извозвани поетапно.", "date": "2019.09.12", "title": "Благоевград се включва в „Да изчистим България заедно”"}
{"url": "https://standartnews.com/svyat/opredelikha-nay-dobrite-universiteti-v-sveta-401478.html", "text": "Мащабно изследване показа последното подреждане на най-добрите университети в света, съобщават Би Би Си и БГНЕС. На първо място за четвърта поредна година е класиран британския университет Оксфорд. Класацията взима предвид характеристики като качеството на преподаване, обема и репутацията на направените изследвания, честотата на цитирания на изследванията в научни трудове и международните връзки на университетите. В класацията отново доминират университетите от САЩ, като 7 от първите 10 висши училища се намират там. На второ място след Оксфорд е класиран Калифорнийският технологичен институт, а на трето е друга вековна, британска институция - университетът на Кеймбридж. Като тенденция се отбелязва, че университетите в Азия се изкачват в класацията, особено висшите училища в Япония и Китай. Едни от най-прогресиращите в подреждането университети са тези в Иран. Класацията се прави между 1300 висши училища в 92 държави. От българските, единствено Софийският университет е в списъка. Той не е класиран на точно определено място, защото на всеки университет след 1000-та позиция, на сайта на организацията, която изготвя подреждането, е отбелязано само 1001+, с което се индикира класиране извън първите хиляда.", "date": "2019.09.12", "title": "Определиха най-добрите университети в света"}
{"url": "https://standartnews.com/svyat/novite-pokoleniya-sa-vse-po-glupavi-401479.html", "text": "Новото поколение в някои от най-развитите страни от Западна Европа има по-нисък интелект от своите родители, сочи проучване на норвежки учени, цитирано от хърватския вестник \"Ютарни лист\". В продължение на десетилетия се наблюдаваше устойчив ръст на коефициента на интелигентност на всяко следващо поколение, като например средните показатели на хората през 50-те години са били значително по-ниски от тези на хората през 80-те години. Явлението е познато като \"Ефектът на Флин\" и е кръстено на новозеландския изследовател, който систематизирал данните за интелекта на поколенията. През 90-те години на двадесети век, обаче, тенденцията за обърнала и новите поколения в развитите страни започнали да \"оглупяват\". Тенденцията била открита за първи път от учени в Норвегия, които изследвали резултатите от тестовете за интелигентност на постъпилите в армията между 1950 и 2002 г. Данните от ХХ век съвпадали с Ефекта на Флин, но от средата на 90-те настъпила промяна и коефициентът на интелигентност започнал да спада. Учените потърсили още информация и видели, че \"оглупяването\" е налице и при постъпилите в армията в Дания и Великобритания. Според изследване на феномена, средният коефициент на интелигентност при 14-годишните британци е спаднал с 2 процента от 1980 до 2008 г. Едно от радикалните обяснения за причините е, че идващите в Европа имигранти са с по-нисък коефициент на интелигентност и свалят общото ниво, твърди ученият Ричард Лин, известен с противоречивите си теории. Изследването на данните от Брент Братсберг и Оле Рогеберг не потвърдило \"мигрантската теория\". Дори деца от едно и също семейство, при които има поне 10 години разлика, показвали новата тенденция, като по-малкото дете имало по-нисък коефициент на интелигентност. Интелектът на младите спадал с по два пункта всеки 10 години, като имиграцията и генетиката не давали отражение. Учените изследвали и отхвърлили всички варианти, като възможността повече деца да се раждат в семейства с по-ниско интелигентни родители. Те заключават, че средата, в която живее човек, е в най-голяма степен определяща за изграждането на интелекта му, а в днешното общество има нещо, което пречи на децата да се развиват. Все още не открито какво е то.", "date": "2019.09.12", "title": "Новите поколения са все по-глупави"}
{"url": "https://standartnews.com/regionalni/golyam-pozhar-nad-kotel-401533.html", "text": "Голям пожар е пламнал в четвъртък по обяд в суха папрат в местността Сухи дял над Котел. Това съобщи говорителят на ОДМВР - Сливен Първолета Мандинска, цитирана от Фокус. Пожарът е обхванал голяма площ, пожарникарите полагат всички усилия да предотвратят прехвърлянето му в горските масиви. На място са пет автомобила - от Сливен, Котел и Омуртаг. Няма опасност за града. Сигналът за възникналия пожар е получен в 12 часа по обяд, пожарникарите веднага са се насочили към мястото на огъня.", "date": "2019.09.12", "title": "Голям пожар над Котел"}
{"url": "https://standartnews.com/svyat/evroparlamentt-gotov-na-nova-otsrochka-401531.html", "text": "Европейският парламент не е против нова отсрочка по Брекзит, ако тя бъде предоставена, например, за да се избегне „твърд” изход на страната от ЕС, заяви председателят на ЕП Давид Сасоли. Пред журналисти той обяви, че Европарламентът е отворен да разгледа възможността за отсрочка, ако целта е избягване на Брекзит без сделка. Това мнение се съдържа в резолюцията, която ще бъде подложена на гласуване по време на пленарното заседание на ЕП следващата седмица. Тя е предложена от пет от седемте партии, включително най-големите ЕНП, Прогресивния алианс на социалисти и демократи, Renew Europe, както и партията на „Зелените” и Европейската обединена левица. Великобритания трябва да напусне ЕС на 31 октомври, но парламентът прие закон за предотвратяване на Брекзит без сделка, освен ако условията на споразумението с ЕС са съгласувани и одобрени преди 19 октомври. В този случай Лондон ще бъде принуден да иска удължаване на Брекзит. Окончателното решение за даване на отсрочка на Обединеното кралство за Брекзит се взема от Съвета на Европейския съюз. Такава отсрочка вече беше дадена един път - от 29 март на 31 октомври.", "date": "2019.09.12", "title": "Европарламентът готов на нова отсрочка"}
{"url": "https://standartnews.com/biznes/etsb-smkna-likhvata-trmp-se-khvana-za-glavata-401524.html", "text": "Европейската централна банка (ЕЦБ) понижи депозитната си лихва до -0,5% и обяви, че от 1-ви ноември ще рестартира програмата си за покупки на еврооблигаци, известна като \"количествени улеснения\", купувайки ежемесечно ценни книжа за 20 млрд. евро, като самите покупки ще продължат \"толкова дълго, колкото е необходимо\". Предприетите от ЕЦБ обширни мерки имат за цел да изолират колебливата икономика на еврозоната от глобалното икономическо забавяне и от негативния ефект от търговското напрежение главно по оста САЩ-Китай. Сред първите, реагирали болезнено на новината, бе американският президент Доналд Тръмп. Той отбеляза, че ЕЦБ \"успява\" да обезцени еврото спрямо долара, докато Федералният резерв \"седи ли, седи ли, седи ли\" (тъпче на едно място – бел. прев.). Той добави, че те (европейците) получават пари, за да вземат кредити, докато в САЩ се плащат високи лихви по заемите. \"Европейската централна банка действа бързо, намалявайки лихвите с 10 базисни пункта. Те се опитват и успяват да обезценят еврото срещу МНОГО силния долар, вредейки по този начин на американския износ .... А Федералният резерв седи ли, седи ли, седи ли. Те получавате пари, за да заемате пари, докато ние плащаме лихва!\", написа Тръмп в Туитър. Забележките на Тръмп идват, след като ЕЦБ намали депозитната си лихва с 10 базисни пункта до -0,5%, като в същото заяви, че от 1 ноември рестартира програмата за покупки на активи с месечен темп от 20 млрд. евро. Представеният от ЕЦБ пакет с агресивни парични и лихвени политики доведе до рязко поевтиняване на еврото спрямо долара и останалите основни валути. Еврото се понижи с 0,5%, тествайки отново двегодишното дъно около 1,0927 долара (най-ниско ниво от май 2017 г.), достигнато в началото на месеца (на 3 септември). Единната валута поевтинява и към най-ниско ниво от 25-и юли насам около 0,8886 британски лири, като в същото време се понижава с 0,7% към седмично дъно от 117,56 японски йени и с 0,45% към седмично дъно от 1,0853 швейцарски франка. Президентът на Европейската централна банка Марио Драги отговори на коментарите в туитър на Доналд Тръмп, че централната банка е въвела нов пакет със стимулиращи мерки, за да отслаби еврото спрямо щатския долар. Помолен на редовната пресконференция на ЕЦБ да коментари мнението на Тръмп, Марио Драги само подчерта: \"Нашата парична и лихвена политика няма за цел нивата на обменния курс на еврото\". Финансовият министър на САЩ Стивън Мнучин също коментира резултатите от днешното заседание на ЕЦБ. Говорейки пред бизнестелевизия CNBC, Мнучин посочи, че \"отрицателните лихвени проценти\" в Европа са \"повод за загриженост\" и \"правят по-трудно за Европа да има добра икономика\". Той също така отбеляза, че Доналд Тръмп е готов да остави в сила митническите тарифи спрямо китайските стоки и дори да ги повиши отново, ако това е необходимо. Мнучин каза, че президентът на САЩ би се съгласил само на търговска сделка, която би била добра за американските компании и трудещи се. Финансовият министър посочи, че САЩ очакват Китай да започне да купува американска селскостопанска продукция. Междувременно и самият Тръмп написа в Туитър: \"Очакваме, че Китай ще започне да купува наши селскостопански стоки в голям обем!\".", "date": "2019.09.12", "title": "ЕЦБ смъкна лихвата, Тръмп се хвана за главата"}
{"url": "https://standartnews.com/biznes/chez-proveri-vsichki-sorzheniya-v-blizost-do-uchilishcha-i-detski-gradini-401497.html", "text": "ЧЕЗ Разпределение България извърши профилактика на съоръженията от електроразпределителната мрежа, които се намират в близост до учебни заведения. Проверени са съоръженията около всички училища и детски градини, които се намират на обслужваната от ЧЕЗ Разпределение територия в Западна България. Кампанията се осъществява по повод началото на учебната година. Тя има за цел да потвърди, че съоръженията по електроразпределителната мрежа са в перфектно техническо състояние. \"Правим подобни проверки в началото на всяка учебна година, за да се уверим, че сме взели всички необходими мерки, за да гарантираме безопасността на нашите деца. Профилактиката е необходима и за да минимизираме риска от смущения на учебния процес, заради евентуални прекъсвания на електрозахранването“, каза Васил Василев, директор „Експлоатация и поддържане“ в ЧЕЗ Разпределение България. Сигнали при забелязани нередности по съоръжения на компанията могат да бъдат подавани на денонощната информационна линия  , на имейл адрес   и в центровете за обслужване на клиенти на дружеството.  ", "date": "2019.09.12", "title": "ЧЕЗ провери всички съоръжения в близост до училища и детски градини"}
{"url": "https://standartnews.com/svyat/moskva-preduprezhdava-za-risk-ot-yadrena-voyna-401515.html", "text": "Съвременната международна ситуация показва риск от избухване на световна ядрена война, заяви заместник-министърът на външните работи на Русия Сергей Рябков по време на презентацията на доклада „Ново разбиране и пътища за укрепване на многостранната стратегическа стабилност“. „Има риск от избухване на ядрена война. Тази негативна динамика се проявява особено забележимо през последната година“, посочи дипломатът. По неговите думи, действията на Запада стават все по-емоционални и от време на време много агресивни. „Те избягват обсъждането на назрелите въпроси по същество, блокират работата на каналите за диалог, продължават да разрушават архитектурата на контрола над въоръженията и целенасочено провеждат откровено деструктивна линия за разрушаване на градените десетилетия ефективни договорни механизми в сферата на сигурността и стабилността“, поясни Рябков. „Това е крайно опасно и безотговорно поведение. То може да има много негативни последици за стратегическата стабилност“, заключи заместник-министърът. Той добави, че ядрените държави трябва да потвърдят недопустимостта на ядрената война. „Отговорните ядрени държави трябва да препотвърдят недопустимостта на ядрената война. Това са класически формули. Те бяха изковани включително с участието от американска страна на президента Роналд Рейгън, който е кумир на много днешни дейци, задаващи тона във Вашингтон“, каза Рябков.", "date": "2019.09.12", "title": "Москва предупреждава за риск от ядрена война"}
{"url": "https://standartnews.com/balgariya-obshtestvo/premiert-ima-bum-na-investitsiite-401496.html", "text": "В индустриалната зона в Божурище минават по 4 камиона на 10 минути. Има бум на инвестициите в тази зона. Този път, който планирахме да разширяваме - няма да свърши никаква работа. Това заяви министър-председателят Бойко Борисов при откриването на дистрибуционен център в Божурище. \"Когато си направил инвестиция за 200 млн. лева е логично да питаш и за инфраструктурата. Вчера ми представиха проекта  и затова ще се направи Околовръстен път - от бул.\"Царица Йоана\" и ще се свърже с магистралата за Сърбия\", продължи премиерът. \"Трябва да осигурим на хората в Божурище нормални условия на живот. В кратък срок съм дал на министрите за отчуждаване на земите. Максимално бързо, независимо, че е скъпо, трябва да се направи инфраструктурата. Инвестициите са огромни. Асфалтът не се яде, но създава инвестиции\", каза още той и добави, че политиката за доходите на правителството е много важна. По думите на премиера те поемат ангажимента да направят инфраструктурата максимално бързо.", "date": "2019.09.12", "title": "Премиерът: Има бум на инвестициите"}
{"url": "https://standartnews.com/svyat/v-antarktida-namerikha-izgubena-peshchera-401487.html", "text": "Участниците в 24-та украинска експедиция до Антарктида откриха \"изгубена\" ледникова пещера с езера и река, съобщиха от пресслужбата на Министерството на образованието и науката на Украйна. Пещерата на остров Галиндез, където се намира украинската станция \"Академик Вернандски\", е открита по време на първите антарктически експедиции. \"Входът към нея е бил на брега на острова срещу станцията, под върха на ледника. Оказало се обаче, че преди няколко години този ледник се е преместил в океана, а входът е бил блокиран\", разказаха от министерството. Ръководителят на 24-та експедиция Игор Дикий призна, че не са успели веднага да открият пещерата. \"Имаше няколко неуспешни опита за откриването й от пролива Пенола. Но в ледника от страната на стара британска база-музей, имахме късмет: намерихме входа на изгубената пещера\", каза той. Общата ширина на пещерните проходи, които са разположени на три етажа, е около 200 метра, в нея има и леденостудена река и две езера. Освен това учените са открили перо на птица, което „със сигурност не принадлежи към пингвин“. Проби за изследване вече са изпратени в Украйна. Станция \"Академик Вернански\" работи от 1996 г. Основана е през 1953 г. на остров Галиндез от британски изследователи под името \"Фарадей\", а по-късно е предадена на Украйна безвъзмездно. ", "date": "2019.09.12", "title": "В Антарктида намериха \"изгубена\" пещера"}
{"url": "https://standartnews.com/svyat/2500-dushi-v-neizvestnost-sled-uragana-dorian-401494.html", "text": "Бахамски официални представители заявиха, че 2500 души са в неизвестност след преминаването на опустошителния ураган Дориан над Бахамските острови, но предупредиха, че още не е извършена пълна проверка дали някои от изчезналите се намират в убежища, предаде Ройтерс. \"Списъкът (с хората в неизвестност) още не е сверен с официалните данни за приетите в убежища и евакуираните. Тази проверка протича в момента\", заяви говорител на националната служба за реакция на извънредни ситуации. Хиляди души се намират по убежища на различните острови. Има потвърдени 50 загинали при преминаването на Дориан на 1 септември. Дориан връхлетя Бахамите като ураган от пета степен. После той се отправи към двете Каролини на източното американско крайбрежие и ги достигна като ураган първа степен, като постоянните ветрове достигаха скорост около 150 км/ч. След това премина и през Канада, като около половин милион души в страната останаха без електричество. Скоростта на вятъра бе от 145 км/ч.  ", "date": "2019.09.12", "title": "2500 души в неизвестност след урагана Дориан"}
{"url": "https://standartnews.com/svyat/izvestni-lichnosti-i-tekhnite-izvestni-kucheta-401484.html", "text": "Борис Джонсън, Владимир Путин, кралица Елизабет Втора - всички те са известни с това, че обичат животните. Не по-малко известни са техните домашни любимци. За някои от най-прочутите обитатели в домовете на политиците разказва Deutsche Welle, цитирана от \"Дарик радио\".  \r\n \r\n \r\n \r\nНовият домашен любимец на британския министър-председател през тази седмица се нанесе на \"Даунинг стрийт\" 10. Борис Джонсън осинови 4-месечен Джак Ръсел териер. Мъникът идва от кучешки приют в Уелс. Името му е Дилин, което на уелски език означава \"следвам, вървя след някого\".  \r\n \r\n \r\n \r\n \r\nРуският президент Владимир Путин е известен любител на животните и нерядко се снима редом с бели мечки или сибирски тигри. През 2017 година той получи за рождения си ден средноазиатската овчарка, на име Верний - подарък от президента на Туркменистан Гурбангули Бердимухамедов. На руски името на кучето означава \"верен, предан\".  \r\n \r\n \r\n \r\n \r\nНа среща с германската канцлерка Ангела Меркел през 2007 г. Путин взе със себе си и черния лабрадор Кони. \"Кучето не Ви притеснява, нали?\", попитал той гостенката. \"Кони е много кротко куче, то никому не е сторило нищо\", уточнил той. Постъпката на Путин обаче бе сериозен гаф. Известно е, че Меркел се страхува от тези животни, понеже през 1995 година била ухапана от куче. \r\n \r\n \r\n \r\nПредишният президент на САЩ Барак Обама владее до съвършенство изкуството да привлича вниманието на медиите. Само неговият домашен любимец - кучето Бо - на няколко пъти е успявал да го затъмни. \r\n \r\n \r\n \r\nТериерът на бившия американски президент Джордж Уокър Буш беше толкова известен, че Белият дом се видя принуден да му посвети собствен сайт. Често американските медии показваха как Барни тича по моравата на Белия дом, а неговият стопанин - 43-ият президент на САЩ - се опитва с усилие да го догони. \r\n \r\n \r\n \r\nПрез 2003 година семейството на тогавашния германски канцлер Герхард Шрьодер се увеличи с още един член - кучето Холи. Бордър териерът дори беше наречен \"First Dog\" - по аналогия с \"първа дама\". През 2017 г. Холи почина от рак, за което неговата стопанка и бивша съпруга на Шрьодер - Дорис-Шрьодер-Кьопф - съобщи във Фейсбук. \r\n \r\n \r\n \r\nПодобно на Борис Джонсън, френският президент Еманюел Макрон също си взе куче от приют - Немо е кръстоска между черен лабрадор и грифон. Кучето е кръстено на героя на Жул Верн от книгата \"20 хиляди левги под водата\" и капитан на подводницата \"Наутилус\". БГНЕС \r\n \r\nКралица Елизабет Втора е сред най-известните личности в света. На почти същата известност се радват и нейните кучета корги. Кралицата има слабост към тази порода, откакто за 18-годишния си рожден ден ѝ подарили уeлското корги пембрук на име Сюзън. По-късно Елизабет започва да развъжда кучета от тази порода, но след време се отказва от идеята.  ", "date": "2019.09.12", "title": "Известни личности и техните известни кучета"}
{"url": "https://standartnews.com/svyat/ruskoto-vnshno-se-vzmuti-ot-aresta-na-malinov-401526.html", "text": "Безпокойство от ареста на българския гражданин Николай Малинов за \"шпионаж\" в полза на Русия безпокои Москва, стана ясно от изявление на говорителя на външното министерство Мария Захарова, цитирана от РИА Новости. Работата на неправителствената организация \"Русофили\", на която той е лидер, е насочена към развитие на връзките между двете страни, обясни Захарова на редовния си брифинг за медиите. В понеделник в България стана известно, че Николай Малинов е задържан за шпионаж в полза на Русия. Българският премиер Бойко Борисов призова да не се смесват междудържавните отношения и шпионският скандал около Малинов. Премиерът отбеляза, че всички неправителствени организации в България имат право да осъществяват дейност, припомня РИА Новости. \"Ние сме обезпокоени от тези обвинения, които бяха повдигнати на председателя на българската организация \"Русофили\". Дейността на това НПО, както разбираме, е била насочена изключително към развитие на двустранното сътрудничество и укрепване на приятелските връзки между народите на нашите две страни\", заяви Захарова. \"Разчитаме, че правителството на България ще се въздържа от стъпки, които биха могли да поставят под въпрос сегашната положителна динамика в двустранните отношения и ще бъде продължена съвместната работа по реализиране на постигнатите в последно време договорености, в това число и в хуманитарната и културната сфери за съхранение на обединяващото ни историческо наследство\", каза в заключение говорителката.", "date": "2019.09.12", "title": "Руското външно се възмути от ареста на Малинов"}
{"url": "https://standartnews.com/regionalni/avtomobil-izgorya-dokato-vodacht-poteglya-401507.html", "text": "Лек автомобил „Сеат“ изгорял при пожар в Кърджали. Няма пострадали, съобщиха от ОД на МВР Кърджали. Огънят пламнал, докато 72-годишният водач потеглял. Екипи на РУ-Кърджали и РСПБЗН са били на мястото на произшествието. Няма данни за умишлен палеж. Късо съединение в двигателния отсек причинило пожара.  ", "date": "2019.09.12", "title": "Автомобил изгоря докато водачът потегля"}
{"url": "https://standartnews.com/biznes/izgrazhdat-nov-pt-ot-bozhurishche-do-srbiya-401516.html", "text": "Околовръстен път край Божурище ще бъде изграден, за да се улесни трафика от и за индустриалната зона в покрайнините на София, стана ясно от изявление на премиера Бойко Борисов по време на откриването на дистрибуционен център на датската компания „Юск“ (JYSK) в Индустриална зона „София-Божурище\". Проектът за пътя вече е готов, като той ще започне от булевард \"Царица Йоанна\", ще премине през двете страни на Божурище, заобикаляйки града, а оттам ще бъде свързан с магистралата за Сърбия. Борисов посочи, че инвестицията ще е около 50 млн. лева. Министър-председателят отбеляза, че в момента се отчита бум на инвестициите в България. \"Когато заварихме тази индустриална зона по време на първия ми мандат, нямаше инвеститори в България. И изведнъж този бум на инвестиции доведе до това да спираме инвеститори за зоната, защото центърът предвижда по минимум 4 камиона да минават на всеки 10 минути“, поясни премиерът. По думите на премиера има няколко огромни инвеститори, които искат да встъпят в България, но той не може да им позволи, защото трафикът ще блокира работата и живота в района. Затова, въпреки че околовръстният път няма да е евтин, трябва да се изгради нужната инфраструктура, за да могат да продължат инвестициите в страната ни. \"Асфалтът със сигурност създава милиарди инвестиции и хиляди работни места\", подчерта Борисов като съобщи, че е дал най-кратък срок на министрите да се започне процедурата, която ще изисква и отчуждаването на територии. „Отчуждителните процедури са бавни, затова искахме да променим закона, който бе спрян от президента Румен Радев“, коментира министър-председателят. Той подчерта, че тези промени не са се правили на инат, а точно обратното. Затова и сега голяма инвестиция чака път. Борисов завърши с обещанието да стори всичко възможно за ускоряване на процедурите, както и за осигуряване на средства за тях в новия бюджет до няколко дни. Следващата сряда пък предстои да се отпуснат средства за нов завод в Търговище на турската „Шишеджам“, който също ще има нужда от път. На събитието в Божурище присъства и министърът на икономиката Емил Караниколов, който посочи, че датската компания „Юск“ е инвестирала 100 млн. евро за откриването на дистрибуционния център в България. Реализацията на този проект е доказателство, че България предлага привлекателна бизнес среда и дава стимули на чуждестранните инвеститори. По време на строителството на този център са работили около 500 строители. Караниколов добави, че в момента в дистрибуционния център ще бъдат назначени около 300 служители. Той обяви, че общо договорените инвестиции до момента в Индустриална зона \"София-Божурище\" са за 530 млн. лева. Освен това са осигурени 1600 работни места. И той увери, че правителството и Столична община ще работят активно за казуса с пътя към зоната. Общата площ на дистрибуционния център е 95 000 кв. метра. Общият капацитет за съхранение на стоки е близо 125 000 палетоместа. От дистрибуционния център ще се обслужват над 200 магазина на фирмата в България, Гърция, Сърбия, Румъния и Босна и Херцеговина. \"Никога не съм се съмнявал, че решението да изберем тази страна и място е много добро\", коментира председателят на компанията Ян Бьо. Мнението му бе подкрепено от посланика на Дания в България Сьорен Якобсен, който коментира, че това е голяма инвестиция на Дания, с която всички се гордеят. „Надявам се този център да отбележи началото на нов етап на сътрудничество между България и Дания“, завърши Якобсен.", "date": "2019.09.12", "title": "Изграждат нов път от Божурище до Сърбия"}
