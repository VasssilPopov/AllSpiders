{"url": "https://www.standartnews.com/sport/zadlzhikha-futbolnite-klubove-da-imat-osvetlenie-na-stadionite-383654.html", "text": "Българският футболен съюз проведе ежегодния си семинар по Национално клубно лицензиране за сезон 2019/2020 г. В петък (25 февруари) в Националната футболна база \"Бояна\" се събраха представители на професионалните клубове от Първа и Втора лига, които получиха подробни инструкции и документация във връзка с процедурите по лицензиране за следващия състезателен сезон както за вътрешното първенство на България, така и за клубните турнири под егидата на УЕФА, информират от родната централа. Изпълнителният директор на БФС Борислав Попов запозна участниците с нововъведенията в Наредбата за национално клубно лицензиране. Основните промени касаят спортната инфраструктура и са съобразени с изискванията на новия Закон за опазване на обществения ред при провеждане на спортни мероприятия, приет от Народното събрание през август 2018 г. Една от ключовите промени е задължителното наличие на осветление на стадионите, на които ще се играят двубои от Първа лига през сезон 2019/2020 г. Въвежда се и задължително оборудване с охранителни камери на входовете и изходите във връзка с подобряване на сигурността по футболните арени. Лицензионният мениджър на БФС Георги Лалев запозна в детайли участниците с правните, инфраструктурните, административните и спортните критерии за лицензиране.", "date": "2019.01.28", "title": "Задължиха футболните клубове да имат осветление на стадионите"}
{"url": "https://www.standartnews.com/kultura/lambo-i-anya-pencheva-sa-lyuboven-duet-v-aktrisata-383658.html", "text": "Стефан Данаилов събра вкъщи ученици, стари приятели и журналисти за следобедно четене „на маса“. В артистично-изискания си хол – целият в снимки на жена му Мери, икони и картини на бойния му другар от юношеството Михалис Гарудис - Ламбо даде старт за репетициите на пиесата „Актрисата“. В нея той ще играе швейцарският банкер Чарлз, безумно влюбен в отдавна преследваната от него театрална примадона Лидия, в чиято кожа пък влиза самата Аня Пенчева. Професорът е и постановчик на спектакъла, а племенницата му Росица Обрешкова е режисьорът. Край трапезата, отрупана с първокласни питиета, баници и мезета, седнаха студентите на Мастера от различни випуски - Иван Панев, Ненчо Илчев, Павел Иванов - плюс Кирил Ефремов, Иван Лечев, който ще пише музиката, художникът Елена Иванова, продуцентът Кирил Кирилов, Роси Обрешкова. „Всичко се върти около примадоната – тя още не е за изхвърляне, но е решила да излезе за последен път пред публиката, при това във „Вишнева градина“ на Чехов. Моите колеги, които виждате тук, вече са колективче, което върти халтурки из родината – комедии, смешки, радват им се хората. Тази пиеса обаче е много сериозна, а нас ни чака сериозен труд, защото след това ще трябва да продаваме стоката“, пошегува се сериозно Ламбо. „Дойде моментът да си поиграем заедно с някогашните ми студенти – поне за мен е вълнуващо. С колежката Аня Пенчева е много забавно – тя е щурава, истинско чудовище, готова е на всичко, само не знам как ще я направят стара и грозна. Виж ме мен колко красиво остарявам – това те чака и теб, миличко“, подкачи Ламбо вечният секс символ на екрана и сцената. И после сподели, че в медииното пространство има „много странно и особено държане“. „Нека журналистите този път да видят самия процес, а не направо крайния резултат – похвалят те и айде „бай“. Така че в интересни моменти пак ще ви каня“, беше категоричен Ламбо. По някое време репетициите ще продължат в Народния. „На 2 май ще се кланяме на публиката – леле-мале. Наздраве, на добър час, живи и здрави. Дайте на Ненчето червено вино, че той не пие розе, а суджукът е копродукция – мое и на Аня“, завърши словото си за „добре дошли“ Ламбо.", "date": "2019.01.28", "title": "Ламбо и Аня Пенчева са любовен дует в „Актрисата“"}
{"url": "https://www.standartnews.com/sport/albert-popov-veche-s-dobr-startov-nomer-za-shladming-383661.html", "text": "Водещият ни алпиец Алберт Попов ще стартира в нощния слалом в Шладминг на 29-и януари с много по-преден стартов номер отколкото досега. От началото на сезона 21-годишния алпиец започва състезанията на Световната купа с номер над 70, което прави много трудно влизането му във втория манш. В резултат на деветото място от слалома в Кицбюел на 26 януари Попов получи тази вечер 46-и стартов номер за слалома на пистата \"Планай\". Вторият ни слаломист Камен Златков ще е с номер 43. Очакванията са утре вечер състезанието да събере над 50 000 зрители. На старт в Шладминг ще застанат 90 алпийци от цял свят, сред които всички топ слаломисти, защото това е последния старт в дисциплината преди началото на световното първенство в Оре (4-17 февруари). В България състезанията от \"Планай\" ще могат гледани наживо по Евроспорт 1 от 18,30  и 21,30 ч. във вторник вечер.", "date": "2019.01.28", "title": "Алберт Попов вече с добър стартов номер за Шладминг"}
{"url": "https://www.standartnews.com/svyat/vorzheni-osvobodikha-zatvornik-i-izbyagakha-pesha-383657.html", "text": "Франция стана свидетел на ново зрелищно бягство на затворник, след като тежковъоръжени лица нападнаха придружителите на задържан пред сградата на съд, в който той трябваше да се яви днес, предаде Франс прес и БТА. През юли 2018 г. рецидивистът Редуан Фаид избяга с хеликоптер. Случаят доведе до промяна в организацията на френската дирекция за изтърпяване на наказанията, припомня АФП. Към 7:30 ч. по Гринуич днес две тежковъоръжени лица са се появили в близост до съда в югоизточния град Тараскон, обясни на пресконференция прокурор Патрик Дежарден, който определи нападателите като много решителни. Въоръжените лица нападнали трима служители на затворническата администрация, които ескортирали задържан от центъра за изтърпяване на наказания в град Безие. След края на тази операция на мястото на инцидента зад съда са били открити най-малко 11 гилзи, включително няколко от калибър, използван за автомати, добави прокурорът. \"Те не са се поколебали да стрелят по автомобила, когато той се е опитал да се отдалечи със затворника. По фургона има няколко попадения, включително едно в предното стъкло\", заяви прокурорът. Нито един от тримата придружител на затворника не е прострелян, макар че те са потресени от инцидента. Най-тежко е пострадал един от тях, който слязъл от колата, за да поиска да бъде отворена вратата на сградата и е бит от нападателите. Друг е пострадал от счупени стъкла. Двете въоръжени лица и затворникът са избягали, първоначално пеш. След това те вероятно са се качили в автомобил, уточни прокурорът. Избягалият 27-годишен затворник не е бил подложен на специално наблюдение, но е извършил сериозни престъпления, макар че е прекалено рано да говорим за връзки с организираната престъпност. Той е бил заподозрян за кражба при утежняващи вината обстоятелства.    ", "date": "2019.01.28", "title": "Въоръжени освободиха затворник и избягаха пеша"}
{"url": "https://www.standartnews.com/kultura/yaponiya-nagradi-zheni-zakharieva-383619.html", "text": "Международно известната пианистка и музикален педагог професор Жени Захариева получи висока държавна награда от Япония в годината на три юбилея в двустранните връзки. На вълнуваща церемония в посолството на Токио в София Негово превъзходителство Масато Ватанабе връчи на българската интелектуалка правителствения „Орден на изгряващото слънце - златни лъчи“. „Много съм радостен, защото професор Захариева дълги години работи за развитието на японско-българското сътрудничество. Тя има огромна заслуга за популяризирането на културния обмен между държавите ни, всеотдайно помага и насърчава обученето, професионалното развитие и изявите в чужбина на млади японски таланти. За мен е огромна чест да й връча наградата, указът за която е подписан лично от японския премиер Шиндзо Абе“, подчерта посланикът.  На тържеството присъстваха колеги на професор Жени Захариева и ценители на нейното изкуство. Посланик Ватанабе коментира, че през 2019-а отбелязват три важни годишнини - 110 от началото на официалните двустранни контакти, 80 от установяването на дипломатически отношения и 60 от възстановяването им. На 3 ноември, когато в Япония бе честван Денят на културата, правителството оповести имената на 135 чуждестранни граждани, наградени с държавни ордени, между които е и професорът по пиано в Консерваторията Жени Захариева. Тя има принос и за популяризирането в България на много японски композитори, важен член е на журита в няколко международни музикални конкурса в Токио и организатор на арт надпревари с японско участие в България. През 2014-а бе отличена и с почетната грамота на японския посланик у нас.", "date": "2019.01.28", "title": "Япония награди Жени Захариева"}
{"url": "https://www.standartnews.com/kultura/karamazov-i-dukhovnikova-stanakha-blgarskite-skli-i-mldr-383612.html", "text": "В „Дяволското гърло“ ще има повече мистика, отколкото любов – говорим за съвсем нов за България жанр, категорични са Владо Карамазов и Теодора Духовникова, които играят главните роли в поредния сериал на Евтим Милошев и компания. По всичко личи, че героите, в които се превъплъщават звездите от Народния театър, са най-близо до персонажите на култовите агенти профайлъри Дейна Скъли и Фокс Мълдър в „Досиетата Х“. „Мия е изключително опитна, занимава се с много сериозни международни разследвания. Но Съдбата се намесва, застава на пътя й и тя се отправя към Смолян, за да помогне в разплитането на поредица от престъпления“, сподели Духовникова в „Здравей, България“ по Нова телевизия, където от пролетта ще гледаме продукцията. Красивата актриса уточни, че страстта между нейната детективка и местното ченге, в чиято кожа влиза Карамазов, остава на втори план. „Историята на убийствата е свързана с пещерата Дяволското гърло и легендите около нея. Най-важен за нас беше емоционалният заряд в битието на няколко семейства – от къде са минали и какво им се е случило, за да се стигне до трагедията им. Защото ние снимахме трагедия и аз правя една от най-сложните си и концентрирани в своите драматични състояния роли в 19-годишната ми кариера. Всичко е много заплетено – има автентични предания, врачки... За тези два месеца и половина, в които работихме в Родопите, се влюбих в тях. Досега само бях минавал оттам, без да обръщам внимание на красотата им. Направих стотици снимки – гледам и си спомням“, призна Карамазов, за когото се говори, че вече е готов да си купи къща в подножието на планината. „Напрежението в сюжета е огромно. Това е психологически портрет на миналото, настоящето и бъдещето на обществото ни. А всичко е заснето много красиво“, добави Духовникова. В сериала, посветен на „Дяволското гърло“ – пещерата в Родопите, за която се знае, че може да се влезе, но не и да се излезе, в епизодични, но много важни роли се появяват актьори от тежката кавалерия – Васил Банов, нашумели мачовци – Валери Йорданов, екстравагантни млади дами – Лидия Инджова. Датата на старта все още не е обявена. Вероятно тя изцяло зависи от планирането на седмия сезон на „Откраднат живот“, в който се очаква развитие на любовната тръпка между Виктория - тамошната героиня на Теодора Духовникова - и прочутия плейбой доцент Виктор Банков на Юлиан Вергов.  ", "date": "2019.01.28", "title": "Карамазов и Духовникова станаха българските Скъли и Мълдър"}
{"url": "https://www.standartnews.com/kultura/avtorkata-na-50-nyuansa-sivo-s-nov-roman-383617.html", "text": "Ерика Леонард Джеймс, автор на бестселъра „50 нюанса сиво“,  е готова с новия си роман. Неговото заглавие е „Мистър“, а  премиерата му във Великобритания и САЩ е на 16 април, съобщава прочутото издателство Penguin. Главните герои са младият английски аристократ Максим Тревелян и загадъчната госпожица Алесиа, която е колкото красива, толкова и надарена с музикални таланти. Той получава огромно наследство, а тя пристига в Лондон след събития в миналото, които са й нанесли психологически травми. Максим е достатъчно отдаден на фамилните бизнес дела, но постепенно е обзет от неописуемо желание да притежава сърцето  и тялото на хубавицата – толкова силно, че дори „не може да го изрази с думи“.  Отношенията между тях вероятно са изпълнени с душевни и екшън обрати, секс и блясък, предполагат феновете на еротичната сага в сиво.  Самата писателка дефинира произведението си като „историята на Пепеляшка от XXI век“ и се надява, че читателите ще харесат „чувствената връзка“ между Максим и енигматичната му избраница. „Безкрайно съм развълнувана, че най-после съм готова с романа. Максим и Алесиа ме поведоха на толкова увлекателно пътешествие, че мечтая и публиката да го усети по същия начин, както го усетих аз, докато работех над книгата“, споделя писателката, наричана „необикновен разказвач“ от редактора си Селина Уокър.  „Мистър“ е уникален и много особен роман – страстен и изпълнен с приключения. Неговите персонажи са раними и съвършено правдоподобни, а сюжетът засяга теми, които са много актулни в съвременния свят“, твърди Уокър. Да припомним, че английската писателка Ерика Леонард Джеймс се сдоби с международна слава, след като през 2011-а излезе първата част от еротичната й трилогия „50 процента сиво“, а нейните герои – предприемачът Кристиан Грей и 22-годишната студентка Анестейша Стил – се превърнаха в икони на поп културата, изповядана от тийнейджърите и романтичните домакини.  Трилогията достигна милионните тиражи на Хари Потър и „Сдрач“ на Стефани Майер.  Във Великобритания „50 процента сиво“ победи в две от най-сериозните литературни състезания – за популярна художествена литература и „книга на годината“ за 2012-а. А Дакота Джонсън и Джейми Дорнъм, които изиграха Грей и Анестейша на големия екран, влязоха в А отбора на Холивуд, след като „Universal рictures“ и „Focus Features“ получиха правата над трилогията, побеждавайки конкурентите от „Paramount“, „Universal“, „Warner Bros“ и „Fox“. Нищо чудно, ако британският режисьор Сам Тейлър-Джонсън вече очаква оферта и за екранизацията на „Мистър“. Колкото и да са по юношески наивни и „възрастно“ еротични, трите ленти по трилогията спечелиха над милиард долара по целия свят.  ", "date": "2019.01.28", "title": "Авторката на „50 нюанса сиво“ с нов роман"}
{"url": "https://www.standartnews.com/biznes/shef-v-botev-kupi-slnchev-den-ot-gergov-383659.html", "text": "Бившият президент на футболен клуб \"Ботев и настоящ член в борда на директорите му Ангел Палийски е новият собственик на курортния комплекс \"Слънчев ден\"  край Варна, съобщи \"Марица\".Палийски е купил от Георги Гергов дружеството \"Съни тур\", в чийто капитал са емблематичните хотели \"Палас\" и \"Марина\", част от някогашната почивна база на ЦК на БКП. То вече е под шапката на \"Амадеус - Ей Си Джи\" ООД, чийто представител е Палийски. \"Амадеус\" всъщност е изкупила „Съни тур”, който пък е мажоритарен собственик на комплекса край Варна. До октомври миналата година дружеството държи 55% от \"Слънчев ден\", а около 40% са поделени между синовете на Гергов. След няколко прехвърляния през други фирми на Гергов през ноември пакетът се окрупнява и \"Съни тур\" вече държи над 95% от капитала на курортния комплекс.  Цената на сделката обаче не става ясна, пише в. „Капитал”. Любопитното е, че покупко-продажбата е станала още на 12 октомври 2018 г., дни след като общинският съвет на Варна реши и правителството осигури средства да се изкупи за 43 млн. лв. от Гергов 3 дка имот в центъра на града, където заради археологически находки не може да се строи.  \"Амадеус - Ей Си Джи\" е основано през 2005 г. от Ангел Палийски, който тогава е едноличен собственик, а управители са Сашо Шилегов и Георги Карадимов. Компанията се занимава с ресторантьорство, а от миналата година е концесионер и на плажа \"Слънчев ден\". Палийски вече има такъв опит и е менажирал северния плаж на Слънчев бряг. Дълги години той бе силният човек в ПФК Ботев 1912 и успя да спаси футболния клуб в няколко тежки финансови кризи, преди собственикът на \"Инса ойл\" Георги Самуилов да поеме издръжката на жълто-черните.  \r\nКурортният комплекс „Слънчев ден” е разположен на близо 150 декара на 10 километра североизточно от Варна. Освен хотели и апарт-хотели, има и яхтено пристанище. След тази сделка в бизнес портфолиото на Георги Гергов остават панаирът и хотел „Санкт Петербург” в Пловдив, както и сградата на ЦУМ в София.", "date": "2019.01.28", "title": "Шеф в \"Ботев\" купи \"Слънчев ден\" от Гергов"}
{"url": "https://www.standartnews.com/kultura/d2-ocharova-s-mars-383627.html", "text": "Рокаджиите от D2 направиха супер шоу, за да представят новото си парче „Марс“ и много от големите си хитове. Концертът започна с подгряващи изпълнения на Ния Петрова, победителката в „Гласът на България“ и продължи с ударен лайв с най-харесваните песни на групата - „Ти и аз“, „Sex&Лъжи&Музика“, „И пак вали“, „Егоист“, „Cherry Tree”, “6”, “Ледено момиче“, „Нямаше кой да ми каже“ , „Аз и Ти“, „Тук и сега“, „Две следи“, „Не мога да спра да те обичам“.Публиката чу и уникалния микс между хита на D2 „100 години“ и любимата народна песен „Дельо Хайдутин“ в изпълнение на Дидо, гласовитата Лилия Семкова от „Фермата“ под съпровода на родопски гайдар.  Разбира се, кулминацията беше най-новата песен и видеото към нея – „Марс“. Всички останаха очаровани от страхотната музика, от текста и стилната визуална атмосфера на клипа, създаден от Валери Милев и хората му. Сред гостите в „София лайв клуб“ бяха „Златното перо“ – текстописецът Александър Петров, Константин Марков и Дани Ганчев от „Тангра\", барабанистът на „Гравити Ко“ Стефан Попов, Яна Маринова, Луиза Григорова-Макариев и съпругът й, режисьорът Мартин Макариев, участниците във „Фермата“, с които Дидо се побратими в последното издание на риалити формата, спечен от него, Валери Милев. Текстът в парчето е на Руши Видинлиев, с когото групата работи и по предишния си сингъл „Егоист”.", "date": "2019.01.28", "title": "D2 очарова с „Марс“"}
{"url": "https://www.standartnews.com/balgariya-politika/biznest-iska-spirane-na-popraveniya-zakon-za-gorivata-383643.html", "text": "Представителите на бизнеса са апелирали към Народното събрание за спиране на влизането на т.нар. закон за горивата. Това каза министърът на икономиката Емил Караниколов след срещата си с ръководствата и представители на Асоциацията на индустриалния капитал в България и Конфедерация на работодателите и индустриалците в България, Българската минно-геоложка камара, Камара на строителите в България, Национално сдружение на търговците и превозвачите на горива, Асоциация на българските частни пристанища и \"Поддържане чистотата на морските води\" АД. Икономическият министър обясни, че всички участници в срещата са били на мнение, че трябва да има закон и търговците на горива да се регистрират, но трябва да се коригират някои текстове в закона. \"Това, което казаха всички, беше, че колкото по-бързо започнем работа, толкова по-бързо ще имаме закон\", добави Караниколов. Той съобщи, че утре всички заинтересовани страни ще бъдат на заседанието на водещата комисия в Народното събрание. Тогава те ще отправят и конкретните предложения за корекция на текстове от закона. И днешната срещата е била инициирана от Министерството на икономиката поради спорните въпроси в Закона за административното регулиране на икономическите дейности, свързани с нефт и продукти от нефтен произход, уточни Емил Караниколов.", "date": "2019.01.28", "title": "Бизнесът иска спиране на поправения закон за горивата"}
{"url": "https://www.standartnews.com/balgariya-obshtestvo/trgovskiyat-registr-veche-e-dostpen-onlayn-383602.html", "text": "Припомняме, в петък на сайта на регистъра беше обявено, че той няма да работи заради планирано въвеждане на нови функционалности в информационната система. През седмицата правителството реши Търговският регистър да бъде причислен към обектите от националната сигурност.", "date": "2019.01.28", "title": "Търговският регистър вече е достъпен онлайн"}
{"url": "https://www.standartnews.com/balgariya-obshtestvo/goranov-ot-01012022-g-v-blgariya-shche-mozhe-da-se-plashcha-v-evro-383633.html", "text": "От 1 януари 2022 година в България ще може да се плаща в евро, заяви финансовият министър Владислав Горанов, цитиран от БНР. Той допълни, че е “умерен оптимист”, че през юли 2019 година можем да кандидатстваме за валутно обменния механизъм ERM II и да получим позитивен отговор от механизма.  \r\nВече са избрани външните консултанти, които ще помогнат за провеждането на стрес - тестовете в шест банки. Те вече са избрани от ЕЦБ и по последна информация, засега процесът протича гладко.   \"Еврото е втората най-използвана валута в света. От последната световна финансова криза има много по-строги мерки и контрол над банките. Аз съм дълбок оптимист, че еврото е част от по-дълбоката интеграция на България в Европейския съюз. Еврото е и част от гарантирането на мирния процес в Европа\", каза още Горанов, цитиран от Новини.бг.  \r\nМинистърът на финансите участва в дискусията с граждани на тема \"България по пътя към еврото\".   \"Еврото ще спомогне за засилването на интеграцията на България в Европа. След толкова години получихме ясни гаранции за влизането ни в ERM 2 и по-късно в еврозоната. Многократно са повтаряни ползите от приемането на еврото. Може да очакваме ценови промени, но те ще са част от доходната конвергенция. Това няма да са инфлационни процеси или спекула. Това ще са нормални процеси, които протичат на базата на икономическите процеси. Най-краткият път за влизане в еврозоната е престой 2-3 години в ЕРМ 2 и после една година оформяне на всички формалности. Най-оптимистичниата прогноза за замяна на лева с евро е 1 януари 2022 година\", прогнозира Владислав Горанов.  \r\nВ дискусията участие взе и евродепутатът от ГЕРБ Ева Майдел. \"Днес вече имаме конкретно извървяни стъпки за влизането на България в еврозоната. Това се дължи на работата, която успяхме всички да свършим. Свършихме и много работа по отношение на информирането на българските граждани за ползите от влизането в еврозоната. Преди една година девет от десет българи не бяха наясно какви са ползите от члеснвтото ни в еврозоната и се поддаваха на фалшиви информация и дезинформация. Правим конкретни стъпки, които упсяхме да извървим. Влизането в еврозоната ще ни даде възможност да бъдем част от клуба, където се взимат сериозните решения в ЕС. Влизането в еврозоната ще ни гарантира стабилното интегриране в ЕС\", категорична беше тя.", "date": "2019.01.28", "title": "Плащаме в евро в България от 1-ви януари 2022"}
{"url": "https://www.standartnews.com/kultura/mariya-ilieva-otnovo-e-aktrisa-383620.html", "text": "Мария Илиева отново стана актриса. Поп звездата, която се появи в „Столичани в повече“, явно следва модела на световните си колежки - те вече не се задоволяват само да държат микрофон, а искат и достатъчно ефектни роли в киното. Младата майка е в състава на „Грешници“, където изпълнява и песента от саундтрака на драмата, тръгваща от 15 февруари по киносалоните. Сцените си Мария заснема само за нощ. Сценарист и режисьор е Симеон Комсалов, пред камерите са Димитър Терзиев, Тодор Танчев, Петър Генков, Николай Върбанов, Николай Йовин, Петър Върбанов, Веселин Калановски, Николай Ишков. Композитор е Александър Костов. Сюжетът е криминален – заради отвличане бивш полицай е изправен срещу бивш затворник. Между тях стои момиче. Никой не иска сблъсък, но той е неизбежен. Всеки трябва да направи своя избор, но някой трябва да изгуби.  Лентата е осъществена без финансиране от държавата – само с безвъзмездната работа на целия екип и с помощта на спонсори. Екипът е бил на терен само 12 дни.  Първият вариант на сценария се появява през 90-те години на миналия век и претърпява над 10 редакции.", "date": "2019.01.28", "title": "Мария Илиева отново е актриса"}
{"url": "https://www.standartnews.com/biznes/mrrb-otpuska-novi-33-mln-lv-za-sanirane-383616.html", "text": "Нови близо 33 млн. лв. ще бъдат инвестирани от Министерството на регионалното развитие и благоустройството чрез Оперативна програма „Региони в растеж“ 2014-2020 г. в мерки за енергийна ефективност в 32 проекта на 19 български общини, съобщават от МРРБ.  Проектите са одобрени по процедура „Енергийна ефективност в периферните райони-2“ по приоритетна ос 2 на европейската програма. В рамките на процедурата бяха подадени общо 52 проектни предложения, които бяха селектирани след оценка за административно съответствие и допустимост и на техническа и финансова оценка. Предстои сключване на договори за безвъзмездна финансова помощ с кандидатите, чиито проектни предложения са предложени за финансиране. Одобрени са проекти на общините Троян, Златоград, Малко Търново, Крумовград, Белоградчик, Девин, Поморие, Разлог, Свиленград, Нови пазар, Ботевград, Севлиево, Малко Търново, Елхово, Генерал Тошево, Пещера, Карнобат, Попово и Берковица. Проектите включват дейности по подобряване на енергийната ефективност на многофамилни жилища, сгради от общинската и държавната администрация, общинската образователна, социална и културна инфраструктура. Процедурата „Енергийна ефективност в периферните райони-2“ е продължение на първата мярка за енергийна ефективност в периферни райони, по която са сключени 170 договора на обща стойност над 167 млн. лв. Приоритетна ос 2 на ОПРР 2014-2020 е предназначена да подпомогне изпълнението на мерки за енергийна ефективност в обществени и жилищни сгради в малки градове - центрове на общини, които предоставят услуги на заобикалящите ги периферни райони. Целта е подобряване на енергийната ефективност на сградите в целевите територии, което пряко ще допринесе за намаляване на крайното потребление на енергия и косвено – за намаляване на емисиите на парникови газове. Крайната цел е да се подобрят показателите на сградния фонд в малките градове и съответно да се повиши качество на въздуха и условията за живот в тях. Решенията за предоставяне на безвъзмездна финансова помощ и за отказ от предоставяне на безвъзмездна финансова помощ в са публикувани в сайта на МРРБ.", "date": "2019.01.28", "title": "МРРБ отпуска нови 33 млн. лв. за саниране"}
{"url": "https://www.standartnews.com/biznes/manolova-e-protiv-otnemaneto-na-spyashchi-aktsii-383626.html", "text": "Омбудсманът Мая Манолова е изпратила становище до Министерството на финансите (МФ), в което изразява категоричното си несъгласие с Концепцията за личните сметки на физически и юридически лица, водени от \"Централен Депозитар\" АД в т.нар. Регистър А, публикувана за обсъждане на интернет страницата на министерството. Това съобщиха от пресцентъра на обществения защитник. Манолова е изложила аргументи срещу мерките, заложени и в проекта, с които държавата възнамерява да разреши многогодишния проблем с т.нар. \"спящи акции\" на граждани, придобити от масовата приватизация, които се намират в неактивни сметки. Документът предвижда отнемане на собствеността върху акциите, без съгласие на собствениците и без компенсация, е прочитът на омбудсмана. \"Без да отричам наличието на проблем и необходимостта от неговото разрешаване, не смятам за конституционносъобразно и справедливо отнемането на правата на милиони акционери върху акциите им от масовата приватизация, без компенсация и без да им се даде възможност за участие /достъп/ до очакваните финансови ползи от процеса на \"събуждане\" на акциите\", пише в становището си до МФ Манолова. Проблемът със \"спящите акции\" от масовата приватизация засяга близо 2,5 млн. миноритарни акционери, а номиналната стойност е около 2-3 млрд. лева, посочва омбудсманът. В подкрепа на позицията си срещу механизма за \"събуждане\" на \"спящите акции\" Манолова изтъква и десетките жалби на граждани до институцията, в които сигнализират за липса на достъпна информация, остро критикуват приложената финансова система за раздържавяване на икономиката в България и настояват за институционална подкрепа.", "date": "2019.01.28", "title": "Манолова е против отнемането на \"спящи акции\""}
{"url": "https://www.standartnews.com/sport/yuventus-obrna-latsio-s-21-v-rim-383596.html", "text": "Ювентус успя да обърне Лацио като гост с 2:1 на \"Олимпико\". В среща от 21-ия кръг на Серия \"А\" торинци стигнаха до успеха, след като преди това изоставаха в резултата. Джан си заби автогол в 59-ата минута и даде аванс на домакините, които преди това пропуснаха няколко сериозни положения за гол. Все пак в 74-ата минута резервата на Юве Кансело успя да изравни след една добавка. В 86-ата минута гостите получиха дузпа заради нарушение на Лулич срещу Кансело. Щатният изпълнител Кристиано Роналдо този път не сгреши и на практика оформи успеха на \"бианконерите\" в мача. След този кръг Ювентус е лидер с 57 т, а втория Наполи вече изостава с 11 точки.", "date": "2019.01.28", "title": "Ювентус обърна Лацио с 2:1 в Рим"}
{"url": "https://www.standartnews.com/biznes/100-proekta-trsyat-finansirane-po-krasiva-blgariya-383645.html", "text": "79 институции кандидатстваха по проект „Красива България“ за финансиране и реализация на 98 предложения за подобряване на обществената среда, социалната инфраструктура и социалните услуги от резидентен тип, съобщават от социалното министерство. Кампанията се проведе в периода 23.10.2018 – 18.01.2019 г. По трите мерки кандидатстваха 73 общини, 2 областни администрации и 4 други държавни институции. Проектните предложения за подобряване на обществената среда са 41, за социална инфраструктура – 51, а за социални услуги от резидентен тип - 6. Проектите предвиждат изграждането или ремонта на обекти на територията на 26 области и 77 общини. През 2019 г. средствата за финансиране на проектите по „Красива България“ са 3,3 млн. лв., които са осигурени от бюджета на Националния план за действие по заетостта на Министерството на труда и социалната политика. По трите мерки ще се финансират проекти с бюджет между 60 000 и 400 000 лв. с ДДС, като се изисква съфинансиране от кандидатите. Всички предложения ще бъдат разгледани дали отговарят на условията за допустимост, след което ще бъдат оценени и класирани. Проектите, получили най-високи оценки, ще бъдат предложени за одобряване от Управителния съвет на проект „Красива България“ до края на  февруари. Непосредствено след одобряването ще бъдат подписани споразумения за финансиране на обектите. След това ще се проведат процедури за избор на изпълнител и ще се пристъпи към изпълнение на проектите, което трябва да приключи до края на ноември. През 2018г. по проект „Красива България“ се финансира обновяването и ремонтът на 61 общински сгради с общ бюджет 10,6 млн. лв. От тях 5 млн. лв. бяха осигурени по „Красива България”, а останалите  5,6 млн. лв. – от бенефициентите. При изпълнението на обектите беше осигурена заетост на 840 души.", "date": "2019.01.28", "title": "100 проекта търсят финансиране по „Красива България“"}
{"url": "https://www.standartnews.com/sport/chelsi-prodlzhava-za-kupata-na-angliya-383605.html", "text": "Челси се класира за осминафиналите в турнира за Купата на Англия, след като победи втородивизионния Шефилд Уензди с 3:0 на \"Стамфорд Бридж\". Дебют за домакините направи привлеченият под наем от Ювентус аржентински национален нападател Гонсало Игуаин, но той нямаше почти никакви възможности да се разпише. В друг мач от турнира Кристъл Палас победи Тотнъм с 2:0 на \"Селхърст Парк\" в лондонското дерби от четвъртия кръг на турнира за купата на Футболната асоциация на Англия.", "date": "2019.01.28", "title": "Челси продължава за Купата на Англия"}
{"url": "https://www.standartnews.com/sport/barsa-s-osma-poredna-pobeda-v-la-liga-383611.html", "text": "Осма поредна победа в Ла Лига записа Барселона. Каталунците надиграха като гости Жирона с 2:0 и запазиха аванса от 5 точки пред втория в класирането Атлетико (Мадрид). За Барса се разписаха Нелсон Самеду (9) и Лионел Меси (68). Жирона завърши мача с 10 души заради втори жълт картон на Еспиноса (51).", "date": "2019.01.28", "title": "Барса с осма поредна победа в Ла Лига"}
{"url": "https://www.standartnews.com/svyat/makedoniya-podpisva-do-dni-za-chlenstvo-v-nato-383628.html", "text": "До края на тази или в началото на следващата седмица Македония ще подпише протокола за членството си в НАТО, заяви министърът на външните работи Никола Димитров в западната ни съседка, цитиран от БГНЕС. „Надявам се след това всички наши приятели да ратифицират протокола в техните парламенти. Страната ни ще заеме мястото си в пакта, след като протокола бъде ратифициран и от гръцкия парламент. Тогава влизат в сила и конституционните промени съгласно Преспанския договор”, каза още Димитров. Дипломат №1 на Македония добави, че министърът на отбраната Радмила Шекеринска ще присъства на срещата на министрите на отбраната от НАТО на 13 и 14 февруари в Брюксел, а той като външен министър ще участва събиране на НАТО във Вашингтон през месец април. Днес генералният секретар на Северноатлантическия пакт Йенс Столтенберг потвърди, че протоколът за присъединяването на Македония към НАТО ще бъде подписан в най-скоро време. „За самата ратификация ще бъде необходимо малко повече време. Всичко зависи от парламентите на 29-те държави-членки\", подчерта Столтенберг. „След като подпишем протокола, Скопие ще седне на масата\", каза още генералният секретар на пакта. Това означава, че Македония ще участва като държава наблюдател в ключовите срещи на Алианса. Пълноправен член ще бъде, след като всички 29 държави ратифицират протокола. Македонският флаг се очаква да се развее пред централата на НАТО в Брюксел най-късно в началото на следващата година.", "date": "2019.01.28", "title": "Македония подписва до дни за членство в НАТО"}
{"url": "https://www.standartnews.com/sport/shche-doyde-li-novak-dzhokovich-na-turnira-v-sofiya-383637.html", "text": "Григор Димитров загуби три позиции в световната ранглиста, след като не успя да защити точките в Мелбърн от миналата година. От днес най-добрият ни тенисист е 24–ти в  подреждането. В същото време турнирният директор на \"София олпън\" Горан Джокович заяви, че ако Григор има желание да участва в състезанието в \"Арена Армеец\"  още има едно свободно място и ,,вратата винаги е отворена за него”.  Чичото на световния номер 1 при мъжете Новак Джокович коментира конкуренцията в столичната надпревара и не изключи възможността племенникът му който вчера завоюва трофея в Австралия също да дойде в България и да уважи събитието. Сърбинът спомена и за евентуална академия на Новак  Джокович  в България, както и за името на последния тенисист, който ще получи „уайлд-кард“ за надпреварата. Sofia Open ще се проведе в зала ,,Арена Армеец“ от 3 до 10 февруари.", "date": "2019.01.28", "title": "Ще дойде ли Новак Джокович на турнира в София?"}
{"url": "https://www.standartnews.com/svyat/zaev-i-tsipras-sa-nominirani-za-nobelova-nagrada-za-mir-383650.html", "text": "Лауреатката на Нобелова награда за мир Уидед Бушамауи е номинирала официално премиерите на Гърция и Република Македония Алексис Ципрас и Зоран Заев за Нобеловата награда за мир за 2019 г., съобщи днес МИА. В писмо до македонския министър-председател Зоран Заев Бушамауи го е уведомила, че той и гръцкият му колега Ципрас са официално номинирани за това, че са осигурили \"модел на мирни и конструктивни решения на двустранни и многостранни разногласия между съседни държави, които могат да служат за пример на Балканите и в по-широкия регион\". \"Ратифицирането на Споразумението (от Преспа) от двете страни\", пише Бушамауи, \"е доказателство , че диалогът, позитивната енергия, космополитността, решимостта и добросъседските отношения са съществено важни за разрешаването на всякакви проблеми, независимо от националистическия натиск от двете страни\". Нобеловата лауреатка окачествява постигнатото като \"проява на смелост\", като по думите й това насърчава диалога и доверието и създава здрава основа за бъдещо сътрудничество между Република Северна Македония и Гърция в рамките на международните организации. В събота Удо Булман, председател на Групата на Прогресивния алианс на социалистите и демократите в Европейския парламент, Ска Келер, съпредседател на групата на Зелените/Европейски свободен алианс и Габриеле Цимер от Европейската обединена левица/Северна зелена левица също номинираха двамата премиери за Нобелова награда за мир, напомня МИА.", "date": "2019.01.28", "title": "Заев и Ципрас са номинирани за Нобелова награда за мир"}
{"url": "https://www.standartnews.com/sport/tsska-sofiya-nadvi-cheshkiya-shampion-383652.html", "text": "ЦСКА София победи Виктория Пилзен с 2:1 в четвъртата си контрола от подготвителния лагер в Марбея, Испания. Шампионът на Чехия бе победен след попадения на Едивн Джеси от дузпа и Енрике. Евандро поведе атаката на армейците, а на резерви останаха Мауридес и Али Соу. Кирил Десподов отново остана извън състава, тъй като най-вероятно го очаква  трансфер. Данте Стипица започна титуляр за сметка на Черниаускас. Бившият халф на Левски Роман Прохазка започна за Виктория Пилзен. Виктория стартира силно срещата, но Данте Стипица бе сигурен и не допуспана изненада. В 27-ата минута Жеферсон получи травма и напусна принудително терена. На негово място Ел Маестро пусна Станислав Манолев. В 36-ата минута Виктория получи наказателен удар след нарушение на Божидар Чорбаджийски. Бигел реализира дузпата и даде аванс на своя тим. ЦСКА тръгна по-уверено към вратата на своя противник и в 43-ата минута Евандро бе задържан в наказателното поле и реферът отсъди дузпа. Едвин Джеси застана зад топката и не сбърка за 1:1. След подновяването на играта Бикел опита от фул да промени резултата, но стреля в аут. Джеси също от свободен удар затрудни максималко Козачик. В 82-ата минута ЦСКА стигна до победата чрез Енрике. Бразилецът, който се появи на терена като резерва получи пас от Бикел и с диагонален удар донесе победата. Данте Стипица, Стойчо Атанасов, Божидар Чорбаджийски, Николай Бодуров, 3. Жеферсон Телес, Валентин Антов, Рубен Пинто, Кристиян Малинов, Едвин Джеси, Жоржиньо, Евандро", "date": "2019.01.28", "title": "ЦСКА - София надви чешкия шампион"}
{"url": "https://www.standartnews.com/sport/sportt-po-tv-za-28-yanuari-383618.html", "text": "ТВ Акценти - Понеделник 28.01.2019 bTV 17,50 Спорт тото Диема спорт 2 21,45 Футбол, Купа на Англия: Барнет - Брентфорд (пряко) MaxSport3 21,30 Футбол, Италия, Серия А: Емполи - Дженоа (пряко) MaxSport4 22,00 Футбол, Испания, Ла Лига: Алавес - Райо Валекано (пряко) Kanal 3 21,15 \"Спорт в обектива\" Ring.BG 21,00 Безсмъртните: Най-великите атлети Eurosport 2 22,00 Колоездене на писта: Шест дни на Берлин, пети ден (пряко)", "date": "2019.01.28", "title": "Спортът по тв за 28 януари"}
{"url": "https://www.standartnews.com/svyat/grtsiya-povishi-minimalnata-rabotna-zaplata-s-64-evro-383638.html", "text": "Гръцкото правителство повиши днес минималната работна заплата, съобщава БТА. От февруари минималната месечна заплата ще бъде 650 вместо 586 евро. „Доверието в нашата икономика расте. Ние можем да си го позволим. Дължим го на онези, които понесоха най-много по време на кризата”, заяви гръцкият премиер Алексис Ципрас. Повишаването на минималната работна заплата се случва пет месеца след излизането на страната от трите последователни спасителни програми и мерките за икономии, диктувани от нейните кредитори Гърция беше принудена да прилага строги мерки за икономии от разразяването на дълговата криза през 2010 г. Минималната работна заплата от 751 евро през 2009 г. спадна до сегашното си ниво още през 2012 г. Гръцките кредитори – Европейският съюз, Европейската централна банка, Европейският стабилизационен механизъм и Международният валутен фонд, които продължават да надзирават икономическата политика на страната, одобриха повишаването на минималното възнаграждение на труда.", "date": "2019.01.28", "title": "Гърция повиши минималната работна заплата с 64 евро"}
{"url": "https://www.standartnews.com/biznes/aktivizirame-trgoviyata-s-avstraliya-383646.html", "text": "Австралийско-български бизнес съвет е основан от група българи в различни бизнес сфери с цел укрепване и задълбочаване на търговските връзки между България и Австралия. Това стана ясно по време на среща между заместник-министъра на икономиката Лилия Иванова и г-жа Кейт Лоугън, посланик към Посолството на Австралия в Атина, което отговаря и за България. Тема на разговор бе и един от приоритетите на Българското председателство на Съвета на ЕС в областта на търговската политика през първата половина на миналата година, когато бе приет мандат и започнаха преговорите по споразумения за свободна търговия с Австралия и Нова Зеландия. Зам.-министър Лилия Иванова изтъкна, че България, заедно с останалите държави-членки на ЕС, е подкрепила договарянето на широкообхватно, амбициозно и балансирано споразумение, при внимателен подход към чувствителните селскостопански стоки. По думите й налице са предпоставки за разширяване на пазарните ниши в Австралия за българския износ на медикаменти, двигатели и електрически апарати, медицински инструменти, етерични масла, слънчогледови семена и др. „Страната ни също така отдава съществено значение на привличането на австралийски инвестиции и разнообразяването на тяхната отраслова структура в посока на производства с по-висока добавена стойност“, подчерта икономическият заместник-министър. Двете страни изразиха сходството във вижданията за ползите от една отворена и предсказуема система на търговия, което ще създаде предпоставка за договаряне на амбициозни условия на взаимен достъп до пазарите на стоки, услуги и обществени поръчки, както и по отношение на другите обхванати от бъдещото споразумение въпроси. Двустранният стокообмен  бележи силен ръст от 2.5 пъти през периода януари-октомври 2018 г. в резултат основно на възобновен внос на медни руди и концентрати при нулеви стойности за първите десет месеца на 2017 г.", "date": "2019.01.28", "title": "Активизираме търговията с Австралия"}
{"url": "https://www.standartnews.com/sport/mesi-zapochva-godinata-s-nagrada-383610.html", "text": "Звездата на Барселона Лионел Меси ще стартира новата седмица с престижен приз. Аржентинецът тази вечер ще бъде отличен за „Най-значим футболист в Ла Лига за 2018 година“ на специалната Голяма гала на испанското издание Mundo Deportivo. На очакваната церемония награди ще получат и двама от съотборниците на петкратния носител на „Златната топка“ в каталунския гранд. Самюел Умтити и Иван Ракитич ще се наредят сред призьорите заради представянето си на Световното в Русия (първия спечели титлата с Франция, а вторият остана със сребърния медал с екипа на Хърватия), както и за особените им заслуги към успехите на Барса през миналия сезон.", "date": "2019.01.28", "title": "Меси започва годината с награда"}
