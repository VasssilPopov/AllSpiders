{"url": "http://standartnews.com/lyubopitno/piramidite_v_meksiko_palni_sas_stranni_cherepi-377483.html", "text": "Археолозите в Мексико са пред разгадаване на мистерията какво съдържат подземните тунели, намиращи се под пирамидите и какви са тези \"странни черепи\", които са с удължена форма. Няколко години в центъра на разкопките е древният град Теотиукан Мексико. Той е достигнал разцвет вероятно между 100 г. и 750 г. преди Христа. Градът някога е бил един от най-големите населени места в света с над 200 000 жители. Оригиналните строители на селищата  са все още неизвестни за науката. Мексиканските  архитекти  вече потвърдиха  съществуването  на подземна камера  и тунел, разположени под Пирамидата на Луната /Plaza de la Luna/. Тя се намира в археологическата  зона на древния Теотиукан. Учените  вярват, че тунелът е вид „проход км подземния свят\" и  е служел за ритуални цели. Затова и очакванията са в тях са да бъдат открити скелети с удължени черепи, наред с други странни находки. Издължени черепи  са откривани в различни части на света. Много често те са резултат от умишлена деформация, постигана чрез завързване или сплескване на главата. Това се постига чрез стягане на черепа между две дъски или с помощта на плат, като по този начин се променя единствено формата, но не и обемът, теглото и останалите характеристики. Обемът им е с 25% по-голям, а теглото им – с 60% повече от нормалното. Те се отличават и само с една теменна повърхност, докато човешките черепи имат две. Всичко това показва, че необичайната им форма може би не е в резултат на деформация, но точната причина си остава мистерия. Първите доказателства за съществуването  на подземна камера са направени при проучвания през 2017 г, на съвместната  експедиция от екипи на Националния институт по антропология и история на Мексико и с Института по геофизика. Според експертите камерата се намира на 8 метра под пирамидата  и е с кръгла форма с диаметър 15 м., която е свързана с тунел насочен на юг от Plaza de la Luna. Допуска се, че този обект може е достъпен и от друго място. „Вероятно има друг вход и от източната страна, затова е абсолютно необходимо да имаме направена пълна рентгенография на пирамидата и близките до нея терени, за да сме наясно със  съществуващите достъпи\" – казва Вероника Ортега – Директор на проекта за интегрална консервация на Plaza de la Luna. Намирането на камерата и тунела  е станало със специално изследване на база промяната на електрическото съпротивление. Пирамидата на Луната Plaza de la Luna се намира в северния край на Алеята на мъртвите Calzada de Los Muertos, която е тържествената  алея за провеждане на процесии в централната част на града. Новите открития потвърждават предположенията на учените, че древните хора, населявали тези земи са възпроизвеждали един и същ модел – тунели, свързващи техните огромни пирамиди, чиято функция най вероятно е трябвало да бъде подражание на подземния свят. Какво точно ще бъде открито в камерата все още не се знае, но се очаква това да са точно големи черепи. Защото още през 80-те години на миналия век, когато са открити тунели, изкопани в тялото на пирамидата, археолозите Рубен Кабрера и Сабуро Сугияма са намерили първите скелети на хуманоиди с черепни деформации, както и много колиета, антропоморфни фигури, направени от мозайка и други странни находки. „ Това ни прави сигурни , че ще намерим нещо подобно и тук\" – казва г-жа Ортега. Отново в същия древен тайнствен Теотиукан  преди около 15 години беше открит подобен тунел с множество ценни находки, намерени на 103 метра от входа на тунела на Пирамидата на Пернатия змей. „За местните жители съоръжението е представлявало нещо като вход в отвъдното\", добавя Ортега. Тази най-нова находка допълва представата на учените, че съществува система от тунели, които свързват пирамидите в Мексико. Какво е предназначението на тази сложна система от съоръжения все още не е ясно, но това най- ново откритие  им помогне  да разберат  връзките на този древен метрополис с другите райони на Мезоамерика.", "date": "2018.11.03", "title": "Пирамидите в Мексико пълни със странни черепи"}
{"url": "http://standartnews.com/svyat/poroshenko_i_vartolomey_se_dogovoriha_moskva_s_ostra_reaktsiya-377477.html", "text": "Украйнският президент Петро Порошенко и вселенският партиарт Вартоломей подписаха в Истанбул споразумение за сътрудничество. Малко след това украински медии съобщиха, че двамата са се договорили за създаването на независима украинска църква. Това пък провокира остра реакция от руска страна. Един от най-близките хора на московския патриарх Кирил, който държи и връзките с обществеността - Владимир Легойда, се изказа пред Риа Новости, че договорът въобще не означава създаване на Украинска църква и споразумението с нищо не променя ситуацията за над двата милиона православни украинци. По думите на Порошенко обаче този договор завършва процеса за отделянето на църквата в Украйна. След подписването, Вартоломей бил по-предпазлив. Той казал, че това може да ускори приключването на процеса. Църковният спор между Русия и Украйна рязко се изостри в средата на октомври, когато Константинополският патриарх обяви, че започва процедура за независимост на украйнската църква, като отмени документ от далечната 1685 година за преминаване на киевската митрополия към юрисдикцията на московския патриарх. Намеренията на властите в Украйна са този процес да приключи до края на годината. Русия продължава да твърди, че това трябва да стане след църковен православен събор, на който Украйна вече обяви, че няма намерение да участва. Руският синод смята действията на Вартоломей за разкол, категорично се разграничава от позицията му и дори заяви, че Константинопол е загубил правото да се нарича координационнен център на православието.", "date": "2018.11.03", "title": "Порошенко и Вартоломей се договориха, Москва с остра реакция"}
{"url": "http://standartnews.com/regionalni/koshcheta_sas_sartsa_v_ruse-377496.html", "text": "Кошчета за боклук с нарисувани червени сърца върху тях накараха русенци да се усмихват. Разкрасени по този интересен начин кошчета могат да се видят в Парка на младежта и по улица \"Плиска\". Хората приветстваха идеята и споделяха, че са се почувствали приятно при вида им. Ето част от коментарите на гражданите: \"Много ми харесват, накараха ме да се усмихна\" \"Много е Приятно!\" \"Браво!\" \"Продължавайте така, да има повече усмивки\" \"Чудесна идея! Приветствие за това!\" Оказва се, че подобни дребни неща, могат да направят чудеса с настроението ни...", "date": "2018.11.03", "title": "Кошчета със сърца в Русе"}
{"url": "http://standartnews.com/biznes/kak_da_si_kupim_elektronna_vinetka-377492.html", "text": "Само преди дни регионалния министър Петя Аврамова обяви, че Наредбата за ТОЛ системата вече е публикувана за обществено обсъждане и предупреди, че не е необходимо шофьорите да си пазят платежния документ, защото органите на реда ще правят проверките по електронен път. Електронната винетка онлайн влиза в сила от Нова година, а \"Флагман\" описва на практика как ще става покупката им. Всеки купувач трябва да посочи своя мейл до Агенцията за пътна инфраструктура (АПИ), а после тя да му изпрати електронния документ. Винетката ще има идентификационен номер, който ще съдържа даннте за регистрационния номер на колата, държавата, в която е регистрирана, както и датата, на която е закупена електронната винетка и до кога е валидна. - В брой – без допълнителни такси; - Чрез карта по банков път; - На точките за продажба - на КПП-та и областната мрежа; - На терминали за самотаксуване; - Винетната такса може да се плати и онлайн – през компютъра или телефона през сайта на АПИ; Шофьорите трябва да са спокойни, тъй като няма да получат документ, но ще имат номера на винетката си, а тя ще може да бъде проверена от контролните органи директно в електронната система Цените остават същите, а видовете винетки – годишни, месечни, седмични и уикенд винетка. Последната ще важи от  След 16 август догодина трябва да заработи ТОЛ системата. Автомобилите над 3,5 т ще плащат тол такса на база изминато разстояние. Основният механизъм на отчитане на тежкотоварните автомобили ще е посредством монтирано бордово устройство, което изпраща данни, необходими за изчисляване дължимата сума. Водачите, които нямат такова устройство, ще могат да платят тол такса посредством еднократна маршрутната карта. Още не е ясно колко ще плащат на километър превозните средства, тъй като МРРБ не е обявило проект за тарифата за пътните такси, която влиза в сила от август догодина.", "date": "2018.11.03", "title": "Как да си купим електронна винетка"}
{"url": "http://standartnews.com/svyat/pochina_naystariyat_mafiotski_bos_-377447.html", "text": "Почина най-старият мафиотски бос в Италия. 92-годишният Франческо Барбаро, известен като един от най-кървавите босове на Ндрангета, издъхна в болницата в Парма Барбаро излежаваше доживотна присъда в местния затвор със строг режим. Преди няколко дни състоянието му рязко се влошило и той бе преместен в болницата. Ндрангета е наименованието на мафията на южната област Калабрия, откъдето тя разпростира влиянието си по целия свят, включително в Латинска Америка и Австралия. През 80-те години Барбаро се занимава с отвличания на хора срещу откупи. По-късно се прехвърля към международния наркотрафик. Казват, че винаги е поддържал тесни връзки с властите в родната му Калабрия. Барбаро лежа в затвора над 20 години заради отвличания на хора. Излезе на свобода през 2013 г., но скоро пак бе хвърлен зад решетките заради убийство на полицай преди 25 години. Барбаро се радвал на безспорен авторитет сред мафиотите. Той винаги ставал при изгрев и дори на 80-годишна възраст продължавал занимания с йога. Единият му син Джузепе наскоро бе освободен от затвора по здравословни причини. Другият Роко бе арестуван преди година и сега излежава 16-годишна присъда.", "date": "2018.11.03", "title": "Почина най-старият мафиотски бос"}
{"url": "http://standartnews.com/svyat/edin_ranen_pri_strelba_v_universitet_v_sasht-377440.html", "text": "Най-малко един човек е пострадал в резултат на стрелба на територията на американския изследователски университет Дартмут в Хановер (щата Ню Хемпшир) в петък вечер. Според официалното изявления от страна на висшето училище инцидентът е станал в читалнята на колежа в 21,50 ч (5,50 ч б.в.). Неизвестен нападател е стрелял в студент, който не е учил в университета. Пострадалия е откаран в болница, но все още не е известно състоянието му. Веднага след атаката студентите били уведомени да се заключат в стаите си и да не излизат на улицата. 150 минути след инцидента забраната за излизане навън е била отменена.  Полицията все още издирва нападателя.", "date": "2018.11.03", "title": "Един ранен при стрелба в университет в САЩ"}
{"url": "http://standartnews.com/svyat/obviniha_alek_bolduin_v_poboy_i_tormoz_sled_svada_za_parkomyasto-377430.html", "text": "Актьорът Алек Болдуин бе задържан и му бяха повдигнати обвинения в побой и тормоз, след като удари човек в спор за паркомясто пред дома му в Ню Йорк, предаде Асошиейтед прес. Болдуин заявил в полицията, че негов роднина му пазел мястото, където искал да паркира, но друг шофьор го взел непосредствено преди него. Двамата мъже се скарали и се блъскали, след което 60-годишният Болдуин ударил другия мъж. 49-годишният шофьор казал на полицията, че Болдуин го ударил с ръка, но не помнел дали било юмручен удар или шамар. 49-годишният мъж бил закаран в болница с болка в челюстта и зачервяване в областта на врата. Болдуин бе пуснат от ареста около два часа след инцидента. Наредено му на 26 ноември да се яви в съда. Болдуин играе ролята на президента Доналд Тръмп в комедийното шоу \"На живо в събота вечер\". Запитан за случая, Тръмп каза по адрес на актьора: \"Пожелавам му късмет\".", "date": "2018.11.03", "title": "Обвиниха Алек Болдуин в побой и тормоз след свада за паркомясто"}
{"url": "http://standartnews.com/svyat/zapochnaha_tarzhestva_za_kraya_na_parvata_svetovna_voyna-377480.html", "text": "Капсули с пръст от земята на Франция, Белгия, Германия, Русия, Чехия и Словакия бяха положени в основата на мемориал, посветен на загиналите войници от шестте държави във  Ардените, където са се водели едни от най-големите битки през Първата световна война. От днес в цялата област започват тържествата, с които се отбелязва 100-годишнината от края на  войната. Военното гробище там пази костите на французи, чехословаци, руснаци и белгийци. Има и много запазени гробове на немски войници. Нека войниците да почиват в мир заедно с късче от родината си, пише на новия камък, около който бяха вградени капсулите. В тържествата по случай юбилея участват хиляди семейства от различни държави, хванати за ръка в знак на мир между народите. В Първата световна война (28 юли 1914 — 11 ноември 1918) са участвали 38 от съществуващите тогава 59 независими държави. Тази война, обхващаща за първи път земи на три континента - Европа, Азия и Африка, както и огромни морски територии, прекрои политическата карта на света и остана в историята като една от най-мащабните и кръвопролитни войни. Мобилизирани са близо 70 милиона, от които са загинали 10 милиона. Най-големи загуби са понесли Германия, Русия, Франция и Австро-Унгария - около 67% от всички жертви на войната.", "date": "2018.11.03", "title": "Започнаха тържества за края на Първата световна война"}
{"url": "http://standartnews.com/svyat/erdogan_zapovedta_za_ubiystvoto_na_hashogi_e_ot_nayvisoko_nivo-377450.html", "text": "Заповедта за убийството на саудитския журналист Джамал Хашоги е дошла от \"най-висшите нива на саудитското правителство\". Това каза турският президент Реджеп Тайип Ердоган в статия, публикувана във в. \"Вашингтон пост\". Ердоган обаче подчертава, че не вярва отговорност за тази заповед да носи саудитския крал Салман. \"Искам да подчертая, че Турция и Саудитска Арабия поддържат приятелски отношения\", казва Ердоган. \"И за една секунда не съм повярвал, че крал Салман, пазителят на светите джамии, е заповядал удара срещу Хашоги\", допълва турският президент. \"Ние знаем, че извършителите на убийството са сред 18-те заподозрени, задържани в Саудитска Арабия. Ние знаем също, че тези хора са дошли, за да изпълнят заповедите, които са им били дадени - да убият Хашоги и да заминат. И накрая ние знаем, че заповедта за убийството на Хашоги е дошла от най-висшите нива на саудитското правителство\", пише Ердоган в статията, цитирана от БТА. В нея той допълва, че турското приятелство с Рияд не означава, че Турция може да си затвори очите за убийството на журналиста, станало миналия месец в консулството на Саудитска Арабия в Истанбул. Ердоган казва, че през изминалия месец Турция е направила всичко по силите си, за да хвърли светлина върху всички аспекти на случая. Тези усилия са разкрили, че Хашоги е бил убит \"хладнокръвно от ескадрон на смъртта\", пише Ердоган. Той изтъква как е било установено, че убийството е било предумишлено. Според турския президент други значими въпроси остават без отговор: къде е тялото на Хашоги и кой е \"местният сътрудник\", на когото саудитски представители твърдят, че са предали останките на Хашоги.", "date": "2018.11.03", "title": "Ердоган: Заповедта за убийството на Хашоги e от най-високо ниво"}
{"url": "http://standartnews.com/biznes/tseni_na_balgarski_v_odrin-377488.html", "text": "Само дни след като официалната статистика излезе с цифри, че най-много българи избират за почивните дни Турция и Гърция, но ръста на пътуванията в Одрин и Истанбул е над 30 процента нагоре в сравнение с миналата есен, ето какво разказва турският вестник \"Дейли Сабах\" за покупките на нашенците, примамени от по-ниски цени заради падането на турската лира. Българите обикновено пристигат в града рано в петък с автобуси. Купуват плодове и зеленчуци от обществения пазар, сувенири и местни продукти от градските базари, козметика и дрехи от магазините в центъра. Витрините на магазините в района са накичени с надписи на български. В много от търговските обекти има поне по един служител, който говори български. Такъв е случаят с родения в Турция Гюлюхан Али - той е български гражданин, който работи в магазин за почистващи продукти в Одрин. \"Продаваме продукт, който струва 100 турски лири (около 30 лева) в България, но тук той е 70-80 турски лири (22-25 лева). Ето защо те предпочитат да купуват от нас\", казва Али. \"Сега е много натоварен период. Тъй като продаваме по-евтино от безмитния магазин, българите предпочитат да пазаруват от нас, Обикновено през уикендите. Имаме клиенти, които идват средно 2 пъти месечно\", разказва търговецът Фуат Текин. Българите купуват масово и килограми турска баклава заради евтината лира. Те се редят на дълги опашки пред магазините, продаващи десерта \"Знаех малко български, а после ходих на курс и научих повече. Когато има проблем, търговците на пазара ме викат, помагам и на българските клиенти\", казва турски продавач. За да се решат проблемите в комуникацията, на търговците са раздадени и мини речници на български език. \"Подготвихме мини речник с 250 думи на български за търговците, за да общуват по търговски въпроси с чуждестранните клиенти. Те запомнят думите в речника и общуват по-добре с българските клиенти\", казва Бюлент Реисоглу, председател на сдружението на пазарните търговци Ulus. Общината също рекламира града на български, за да привлече повече туристи. \"Един български посетител харчи между 100 и 150 лева, а гърците - до 80 евро. Собственици на магазини дори продават на кредит на редовни български клиенти\", посочва кметът на Одрин Реджеп Гюркан. Търговците в града започват да правят дори своите уебсайтове на български език. Купувачите могат да посетят уеб сайта на търговеца и да проверят цените, преди да напуснат страната си.", "date": "2018.11.03", "title": "Цени на български в Одрин"}
{"url": "http://standartnews.com/lyubopitno/dzhoni_dep_svali_tsenata_na_fermata_si-377476.html", "text": "Холивудският ас Джони Деп свали цената на фермата си за коне в щата Кентъки. Карибският пират вече продава комплекса си от 17 хектара за 1,6 милиона долара, предаде Асошиейтед прес. Пред август 2017 г. Джони искаше за \"Семейната ферма на Бети Сю\" 2,9 милиона долара. Имението е кръстено на името на покойната му майка. Максималното предложение, което актьорът получи миналата година за фирмата си бе от радиожурналиста Рик Дийс. Той бе готов да плати на Деп 1,4 милиона долара. \"Семейната ферма на Бети Сю\" е близо до пистата \"Кийнленд\". Тя разполага с голяма къща с шест спални, шест бани и гараж за четири коли. На територията й са изградени два обора, 12 конюшни и 5 заграждения на открито за жребците. Деп купи фермата през 1995 г. за 950 хиляди долара, припомня агенцията.", "date": "2018.11.03", "title": "Джони Деп свали цената на фермата си"}
{"url": "http://standartnews.com/mneniya/karakachanov_pred_standart__shte_sadya_mateva_za_kleveta_i_nabezhdavane-377393.html", "text": "Вицепремиер,  военен министър и лидер на ВМРО - Какво има да коментирам - че някаква жена казала нещо на пазара. Защо не се позаинтересувате защо тази жена е уволнена дисциплинарно, защо й е отнет допуска до класифицирана информация ?  Хайде,  позаинтересувайте се. Вижте докладите на  дисциплинарната комисия, решението на Административния съд, вижте ги тези неща. Ще видите как тази госпожа не е завела 13 000 преписки, прекратявала е преписки, затова е и уволнена дисциплинарно. Дисциплинарният съвет в Министерство на правосъдието я е разследвал, когато аз не съм бил министър или вицепремиер. Матева не каза , че тези проверки по т. нар. сигнали, които е дала преди година и половина, всички са прекратени от ДАНС, защото не са намерени никакви основания и доказателства. И това го каза прокуратурата преди два дни. Какво има да коментирам? -  А къде ще ги оповести? Нали преди година и половина ги е дала. Защо не ги оповести. Да каже - тук, на тази дата, или еди кой си. Нека да извади някакви доказателства. Вместо да твърди \"Ама аз имам, ама няма да кажа\".  Ами хайде, кажи ги ! Излез и ги кажи. Аз вече казах: докаже ли се един случай,  че аз или ВМРО сме получили една стотинка от схеми за издаване на български паспорти, ще се гръмна. Какво да обяснявам повече. Тъй като госпожа Матева не желае да каже публично в какво ме обвинява, сега като й заведа дела за клевета и набеждаване, ще й дам възможност да  покаже в съда доказателствата и да се оправдае. ", "date": "2018.11.03", "title": "Каракачанов пред \"Стандарт\":  Ще съдя Матева за клевета и набеждаване"}
{"url": "http://standartnews.com/biznes/parche_ot_lunata_se_prodava_za_1_mln_dolara-377490.html", "text": "Проби от повърхността на Луната е нaй-интepecния артикул в пpeдcтoящия ayĸциoн нa Ѕоthеbу'ѕ в Hю Йopĸ, пишe cпeциaлизиpaнoтo издaниeтo Ваrrоn'ѕ, цитирано от money.bg. Toвa ca eдинcтвeнитe пoзнaти пpoби, ĸoитo ca в чacтни pъцe - и имaт дoĸyмeнт, ĸoйтo yдocтoвepявa тяxнaтa aвтeнтичнocт. Te ca били изĸoпaни нa юг oт бaceйнa \"Mape Kpиcиyм\" (\"Mope нa ĸpизитe\") пpeз ceптeмвpи 1970 г. oт Lunа-16 - пъpвaтa миcия нa Pycия дo Лyнaтa бeз чoвeшĸo пpиcъcтвиe. Πpи вpъщaнeтo им нa Зeмятa, пpoбитe ca били вpъчeни нa Hинa Ивaнoвнa Kopoлeвa, вдoвицa нa Cepгeй Πaвлoвич Kopoлeв, \"глaвeн дизaйнep\" и диpeĸтop нa Cъвeтcĸaтa ĸocмичecĸa пpoгpaмa. Чacтицитe вeчe cмeниxa пpитeжaтeля cи eдин път нa ayĸциoн нa Ѕоthеbу'ѕ пpeз 1993 зa $442 500. Kyпyвaчът, ĸoйтo ocтaнa aнoнимeн, пpитeжaвaшe пpoбитe, cъxpaнявaни пoд cтъĸлo c лeщa и нaдпиc \"ЧACTИЦЫ ГPУHTA ЛУHЫ-16\" зa пocлeднитe 25 гoдини. Oчaĸвa ce в ĸpaя нa мeceцa, ĸoгaтo щe ce пpoвeдe ayĸциoнa, тe дa бъдaт пpoдaдeни зa мeждy $700 000 и $1 милиoн. Изĸлючитeлнo pядĸo e лyнни пpoби дa бъдaт пpoдaвaни нa ayĸциoн, тъй ĸaтo ocтaнaлитe ca пpитeжaниe нa дъpжaвни aгeнции. CAЩ e cъбиpaлa тaĸaвa пo вpeмe нa миcиитe \"Aпoлo\" oт 11 дo 17, a CCCP пo вpeмe нa Лyнa 16, 20 и 24. CAЩ ca пoдapявaли чacтици oт Лyнaтa нa няĸoлĸo дъpжaви, нo пo зaĸoн тe нe мoгaт дa пpeминaт в чacтни pъцe. Πpoбитe cъдъpжaт нaд 70 eлeмeнтa и ca нa възpacт нaд 3,4 милиapдa гoдини. Πo вpeмe нa ayĸциoнa щe бъдaт пpeдcтaвeни и peдицa дpyги пpeдмeти, вĸлючитeлнo лyннa и ĸocмичecĸa фoтoгpaфия и мнoгo дpyги.", "date": "2018.11.03", "title": "Парче от Луната се продава за 1 млн. долара"}
{"url": "http://standartnews.com/lyubopitno/nasko_kolev_i_papi_hans_imahme_kasmet_che_se_namerihme-377454.html", "text": "Имахме късмет, че се намерихме. Това заявиха Наско и Папи Ханс в предаването \"Събуди се\" на Нова тв, часове след като заеха първите две позиции в класирането на финала на ВИП Брадъл 2018. Наско е големият победител. 21-годишният студент от Варна Атанас Колев спечели цели 60,1 % от зрителския вот. Втора позиция зае писателят - певец Константин Трендафилов, известен като Папи Ханс. Той се прочу с издаването на великия роман на Иван Вазов  \"Под игото\" на шльокавица. На излизане от Къщата той сподели, че се радва за Наско и че той заслужава тази победа. Колев пък заяви пред Ники Кънчев и Алекс Сърчаджиева, че е много щастлив и че къщата ще му липсва. С бронзовия медал се окичи мъжът на Гала - Стефан. Четвърти се класира Петко, след него -  Божана. Не смятам, че в Биг Брадър може да намериш силното приятелство и спойка. Интересното е, че ние с Папи Ханс обаче успяхме да постигнем това, каза Наско в \"Събуди се\". \"Последните две седмици развих \"Стокхолмски синдром\" и сега гласът на Биг Брадър ми липсва. Ако трябва да бъда честен, очаквах 50:50 да спечеля. Сигурен бях, че с Папи ще останем двамата и ще се сборим. Стефан също имаше шанс, защото показа колко силна е любовта. Никой от нас не е от желязо, освен Стефан. Кулагин внасяше напрежение, но му хванахме цаката как да го игнорираме и това го смачка. Сега ми предстои наваксване в следването - четвърти курс медицина съм. Не съм мислил по въпроса дали ще правим нещо общо с Папи Ханс\", каза още Колев. \"Не съжалявам за нищо в Биг Брадър. Струваше си участието. Научих уроци, които един ден ще ми влязат в употреба. Нападките на Кулагин и детските му заяждания бяха като китайската капка, но ние бяхме китайската стена и успяхме. Показахме, че в крайна сметка злобата не може да победи. Рано е да говорим за бъдещи проекти. Спали сме само един час\", заяви и Константин Трендафилов.", "date": "2018.11.03", "title": "Наско Колев и Папи Ханс: Имахме късмет, че се намерихме"}
{"url": "http://standartnews.com/svyat/mazh_ubi_dvama_v_klub_za_yoga_vav_florida_sled_koeto_se_samoubi-377428.html", "text": "Мъж уби двама души и рани петима при стрелба с огнестрелно оръжие в клуб за курсове по йога в Талахаси, щата Флорида, предаде Франс прес. Ранените са откарани в болница, като двама са в стабилно състояние, а трима са изписани, съобщи CBS. Един от ранените е ударен с пистолет. Самият нападател също е намерен мъртъв, вероятно при самоубийство. На този етап всичко сочи, че нападението е дело на един-единствен човек, чиито мотиви засега не са известни. \"Уликите показват, че няколко души са оказали отпор и са се опитали да спасят не само себе си, но и другите хора, което е свидетелство за смелостта им\", подчерта началникът на местната полиция Майкъл ДеЛио, цитиран от БТА. ", "date": "2018.11.03", "title": "Мъж уби двама в клуб за йога във Флорида, след което се самоуби"}
{"url": "http://standartnews.com/balgariya/nemski_medii_balgari_i_rumantsi_tochat_pomoshti-377494.html", "text": "Фиктивни работодатели и фалшиви удостоверения за деца - с помощта на подобни методи през 2017 г. криминални банди, много от които от Източна Европа, са източили около 50 милиона евро от германските социални каси.  През 2017 година германската Агенция по труда е регистрирала общо 119 541 случая на измами със социални помощи. Около 4400 от тях по всяка вероятност са дело на организирани банди, които привличат граждани от други членки на ЕС към Германия. В Агенцията по труда от тяхно име те подават документи за социални помощи, известни под името „Харц-4\". Молбите им обаче съдържат фалшиви данни за броя на децата, за жилищната ситуация и трудовата заетост, пише „Дойче веле\". Най-голямата част от организираните социални измами е концентрирана в големите и гъсто населени германски градове. Федералната агенция по труда признава в свой отговор до парламента, че в много случаи нейните поделения по места не разполагат с достатъчно персонал, за да проверяват задълбочено подадените молби за помощи. А измамниците очевидно разчитат именно на това. Престъпните банди от доста време насам привличат хора от Източна Европа към Германия. Още през месец март Агенцията по труда изрази загриженост поради нарастващия брой на злоупотребите със социални помощи. Наглите методи на престъпниците са познати – с измамни обещания за лесен и охолен живот те привличат бедни хора, предимно от България и Румъния. После бандите подават от тяхно име молби за социална помощ, вписвайки фиктивни работодатели и представяйки фалшиви удостоверения за деца. По този начин се източват и детски надбавки за деца, които често пъти изобщо не съществуват. След отпускането на социалните облаги организираните банди обикновено задържат по-голямата част от парите. През 2017 година организираните банди са източили около 50 милиона евро от социалните каси. Но с това щетите не се изчерпват. В данните на Германската агенция по труда се изказва предположението, че индивидуалните измами и организираната престъпност навярно нанасят щети от около 100 милиона евро годишно, отбелязва вестник „Райнише Пост\". Злоупотребите, в които участват българи и румънци, може да бъдат спрени, ако се хармонизират социалните системи в Европа и се въведе общоевропейско обезщетение за безработни, каквото предлага германският министър на финансите Олаф Шолц. Това би отнело привлекателността за онези български граждани, които тръгват към Германия, за да получават по-високи социални облаги, прогнозира „Зюддойче Цайтунг\".   Засега това предложение среща съпротива от страна на германските консерватори, но европейски дипломати са убедени, че още до края на 2018 година в Европа ще бъде постигнато споразумение по този въпрос.", "date": "2018.11.03", "title": "Немски медии: Българи и румънци точат помощи"}
{"url": "http://standartnews.com/balgariya/7_ch_pred_ekrana_dokarva_depresiya_na_detsata-377479.html", "text": "Децата под 18 години могат да си докарат сериозни психически проблеми, ако прекарват пред компютрите, смартфоните и телевизорите повече от час. Това показват резултатите от изследванията на западни експерти, публикувани в престижното медицинско списание Preventive Medicine Reports. Учените са започнали изследването за здравето на децата още през 2016 година, като са наблюдавали емоционалното и психическото им състояние. След 1 час пред екрана започва да се проявяват негативизми, свързани с намалена любознателност, самоконтрол, емоционална стабилност и увеличена разсеяност. Увеличават се и проблемите с общуването на тези деца с връстниците им. Според учените обаче при възрастовата група 14-17, при тези, които прекарват повече от 7 часа пред компютрите, рязко се покачва тревожността и депресията и води до начало на приемане на успокоителни хапчета. Тази възраст се оказала и много по-рискова за разлика от общуването на по-малките деца с лаптопите и телевизора.", "date": "2018.11.03", "title": "7 ч пред екрана докарва депресия на децата"}
{"url": "http://standartnews.com/balgariya/borisov_na_proverka_vav_varna-377498.html", "text": "След срещите, проведени във Варна в четвъртък и петък, проверих работата по два важни обекта за града - пробива на бул. „Сливница\" и парк \"Възраждане\". Това съобщи във Фейсбук премиерът Бойко Борисов.  \"Пробивът е ключов проект за града и е връзката с АМ \"Хемус\". С реализирането му и последващо изграждане на рампа ще бъде осигурен бърз достъп до автомагистралата. Министерският съвет отпусна 4,5 млн. лв. за проекта.Новият участък е с дължина 532 метра с две платна. Парк \"Възраждане\" е с площ от 30 дка. Преди реализирането на обекта имотът беше неизползваем, тъй като зелените площи бяха неподдържани и занемарени. Изградени са асфалтови алеи за пешеходци и за велосипедисти, зони за отдих, детска зона и трасе за екстремно колоездене. Получих уверение, че и двата проекта се изпълняват в срок\", написа премиерът в социалната мрежа.", "date": "2018.11.03", "title": "Борисов на проверка във Варна"}
{"url": "http://standartnews.com/balgariya/nyama_sledi_ot_nasilie_nad_martvata_frantsuzoyka-377484.html", "text": "Направената аутопсия на намерената мъртва 23-годишна френска гражданка до сградата на областната администрация в Ловеч не е установила следи от насилие или изнасилване. Това съобщи говорителят на Окръжната прокуратура в Ловеч Кирил Петров, предава БТА. По думите му тя е починала вследствие на обесване. Разследващите продължават да работят и по двете версии - убийство и самоубийство. Петров допълни, че в началото на следващата седмица ще станат ясни резултатите от взетите кръвни проби, които ще установят дали момичето е било употребило наркотици и алкохол. \"Провеждат се разпити. Издирват се лица, с които е била в заведението. Знае се с кого е била там\", каза още Кирил Петров. Той поясни, че се преглеждат и записи от камери за видеонаблюдение. Момичето бе намерено мъртво вчера сутринта. Сигналът за това бе подаден от охранител в областната администрация. Той разказа, че преди да видят тялото, са открили мобилен телефон и дрехи, застъпени с чистачката на предното стъкло на автомобил. Разследването се води под ръководството на прокурор от Окръжна прокуратура. Ловеч,образувано е досъдебно производство.", "date": "2018.11.03", "title": "Няма следи от насилие над мъртвата французойка"}
{"url": "http://standartnews.com/balgariya/povelitelyat_na_skalpela_mezhdunarodno_priznanie_za_balgarskata_nevrohirurgiya-377485.html", "text": "Международно признание за българската неврохирургия. Един от най-добрите ни специалисти спаси пациентка със злокачествен мозъчен тумор. Д-р Емануил Найденов разработва заедно с лекари от Германия лечение на рака на мозъка с имунотерапия. С други думи - ваксина срещу животозастрашаващото заболяване, съобщи Нова тв и разказа невероятната история на медика. Той е повелителят на скалпела. Без да му трепне окото оперира и по 20 часа. Знае, че в ръцете му е поверен човешки живот. Един всекидневен герой. \"Ако всеки дава най-доброто от себе си на всеки малък фронт, той определено е герой и определено ще помогне за големия фронт. Тихият героизъм е най-ценен, защото не търси и не иска внимание. Аз съм просто човек и не мисля, че доктор или каквато и да е титла прави човекът човек\", сподели д-р Емануил Найденов. Той превръща чуждата болка в своя, защото е бил от другата страна. Прикован на болничното легло. \"Много тежка травма, с абсолютно обездвижване от кръста надолу. 18 дни бях в Ада, аз бях пациент на неврохирургията. И един човек в бяла престилка, за мен вълшебник, ме върна в нормално състояние. Аз осъзнах какво е човек да е здрав\", разказа докторът. В медицината открива своя смисъл. Любопитен е да разгадава тайните на човешкия мозък. Той е един от онези, които оцеляват всеки ден, като плуват срещу течението в бурните води на родното здравеопазване. Болен организъм, който бил оперирал. За пациентите той е бяла лястовица. Търси лечение на една от най-страшните болести – тумор в мозъка. Никога не подарява надежда, там където не вижда лъч светлина. Но подарява шанс за живот там, където отчаяните виждат единствено задънена улица. На пациенти като Снежана. Лекуват я срещу микроинсулт, епилепсия, докато не се доверява на д-р Найденов. Тя е първият български пациент и третият случай в Европа, при който злокачествен мозъчен тумор е радикално отстранен и лекуван с имунотерапия. \"Това е лечение от самия пациент за самия пациент. Това е истинска, жива ваксина от имунокомпетентни клетки на пациента, които са научени да разпознават този тумор и да поддържат заболяването в ремисия\", каза д-р Найденов. Използваха успешно имунотерапия срещу рак на маточната шийка Повече от 70 дни след операцията заболяването не се връща при Снежана. Именно лечение чрез имунотерапия получи Нобелово отличие по медицина за 2018-а. Постиженията на американеца Джеймс Алисън и японеца Тасуку Хонджо са в областта на имунотерапията на меланома, вид силно злокачествен тумор на кожата. Сега Снежана не се чувства обречена, имунолози от клиника в Кьолн я лекуват безплатно, нуждае се единствено от подкрепа, за да пътува до Германия. Пътуване, което не може да плати сама. А в задъченената преди улица за Снежана идва и друга светлина. Скоро ще осинови дете.", "date": "2018.11.03", "title": "ПОВЕЛИТЕЛЯТ НА СКАЛПЕЛА: Международно признание за българската неврохирургия"}
{"url": "http://standartnews.com/balgariya/alma_mater_s_filial_v_burgas-377487.html", "text": "Филиал в Бургас ще има Алма матер. Вече е в ход е процедура по разкриването му като община Бургас ще предостави специална сграда. Във филиала ще се обучават студенти магистърска степен в професионалните направления \"Икономика\" и \"Администрация и управление\" в редовна и задочна форма. Филиалът ще бъде единствената териториално изнесена структура на университета в Източна България. В нея ще работят над 60 преподаватели от София. Решението е взето от Академичния съвет на Софийския университет „Св. Климент Охридски\". Внесени са необходимите документи в Националната агенция по оценяване и акредитация. Част от магистърските програми, по които студентите в Бургас ще могат да се обучават са \"Бизнес администрация\" и \"Икономика и финанси\", съобщиха от Алма матер.", "date": "2018.11.03", "title": "Алма матер с филиал в Бургас"}
{"url": "http://standartnews.com/balgariya/taksidzhiyata_vozil_ubietsa_ot_nadezhda_sazhalyavam_che_ne_vzeh_deteto-377478.html", "text": "„Изкарват мен виновен. Вината ми дойде, след като разбрах, че съм возил убиец. Отказах да взема детето, защото мислех, че е поредният малоумник, който иска да го возя без пари. Не знаех, че е убил жена си и ще убие и детето. Ако знаех щях да взема бебето и да избягам\". Това заяви таксиметровият шофьор, който вози двойния убиец Викторио Александров, час преди 26-годишния охранител да убие едногодишната си дъщеричка Никол. Припомняме, че в понеделник вечерта таксиметровият шофьор оставя Викторио Александров и малката Никол край Горни Богров. На път за София, на бензиностанция, разбира, че е возил убиеца от \"Надежда\" и сигнализира в полицията. Шофьорът отвежда разследващите на мястото, на което е оставил Викторио. Когато разбира, че полицаите идват, охранителят прострелва смъртоносно детето си в дясното око и прави опит да се гръмне. Куршумът обаче само го одрасква. Цялото общество изригна срещу таксиджията, затова, че не е взел момиченцето, с което е можел да го спаси. Още от първите показания на шофьора стана ясно, че Викторио е искал да остави в ръцете му малката Никол и е карал мъжа да отведе бебето в някое районно управление на МВР. Таксиджията си навлече обществения гняв заради репликата: \"Какво да правя с това дете, да го кърмя ли\". „Беше въоръжен и ме удари с пистолета в тила. Каза ми: „Карай и прави каквото ти казвам, за да живееш\". А при нас постоянно се качват разни хора дето казват, че ще се самоубиват или са тъжни, че приятелите им са ги изгонили. Ние постоянно возим хора, които правят и говорят простотии. Не знаех, че той е убил съпругата си. На мен ми каза, че съпругата му е убила другото им дете и че той самият иска да се самоубие. Аз през цялото време го разубеждавах. Аз ако знаех, че е убиец щях да се пазаря с него, че нямам винетка и няма да го закарам до Горни Богров\", разказа още таксиджията пред Нова тв. „Той ми каза: „Ти не ме интересуваш. Интересува ме колата ти - за да избягам\". Той искаше да ме изплаши, да ме стресира, но аз останах видимо спокоен за него, а вътрешно бях стресиран. Говорихме си чисто приятелски от Люлин до Богров и се возихме, а оръжието беше само за 10 минути\", спомни си още шофьорът. „Имам телевизия в колата. Там казаха, че има убита млада жена в „Надежда\". Той ми каза спри това, че не издържам такива работи. Пусни музика\", продължи разказа си  таксиджията. „След като го оставих се обадих на диспечерката и им казах, че съм оставил човек в Богров, който ме запаши с пистолет. Не се обадих на полицията, защото при нас постоянно се случват такива неща. Диспечерката ми каза: „Ние няма какво да направим. Ако искаш се обади на телефон 112. Нали ти се е разминало – прибирай се\". После спрях на една бензиностанция и им казах какво ми се случи. Там един ми каза, че той е издирван за убийството на жена. Тогава се обадих на един мой приятел полицай\", спомни си шофьорът. „Един от дознателите ми каза, че въпросния човек се е прострял и после детето. Почувствах се не малко виновен, а много виновен, за това, че не съм взел детето. Но не знаех кой возех. Вече четири дни не спя. За момента така бях преценил и така постъпил. Не чувствам грешка за нищо. Вече съжалявам, че не съм взел детето. Ако знаех какво е направил щях да взема детето. С думите: „Какво да правя с това дете, да го кърмя ли\" се опитах да сплаша него, да го разубедя да не се самоубива\", обясни таксиджията.", "date": "2018.11.03", "title": "Таксиджията, возил убиеца от „Надежда“: Съжалявам, че не взех детето"}
{"url": "http://standartnews.com/svyat/v_gartsiya_razbiha_grupa_za_trafik_na_migranti-377427.html", "text": "Гръцката брегова охрана задържа международна престъпна група, която се занимавала с трафик на мигранти, информира БГНЕС. Бандата е арестувана при опит да прехвърли на територията на Италия голяма група от нелегални мигранти. Сред трафикантите има четирима гръцки граждани. Те са се опитали да прехвърлят от пристанището Катаколо в Италия 119 нелегални мигранти, съобщиха от Гръцката брегова охрана. Мигрантите са били в два автобуса. Те трябвало да бъдат качени на кораб за Италия. Според властите престъпната група е действала от няколко месеца.", "date": "2018.11.03", "title": "В Гърция разбиха група за трафик на мигранти"}
{"url": "http://standartnews.com/balgariya/pochina_i_vtorata_zhena_pometena_na_trotoar_v_karnobat-377501.html", "text": "84-годишната Каля, която бе прегазена от 18-годишен шофьор на тротоар в Карнобат, е издъхнала в болницата, съобщава \"24 часа\". Млад шофьор блъсна две възрастни жени тази сутрин, като едната от тях почина на място, съобщиха от Областната дирекция на МВР в Бургас. 84-годишната Каля беше откарана в болница в кома. Тя беше приета в отделението по реанимация с множество травми по цялото тяло. Въпреки усилията на лекарите обаче малко преди 15.00 ч. жената е починала, уточниха от здравното заведение. Трагедията в Карнобат стана около 8.00 ч. тази сутрин на ул. \"Петър Берон\". 18-годишният Алекс Димов прегази на тротоара две жени - 70-годишната Ганка Николова и 84-годишната Каля. Според разследващите неопитният шофьор, който имал само месец стаж зад волана, изгубил управлението на колата, след като автомобилът преминал през бабуна. Пробата му за алкохол е отрицателна, не са открити и следи от употреба на наркотици. Все още се изяснява с каква скорост се е движел шофьорът.", "date": "2018.11.03", "title": "Почина и втората жена, пометена на тротоар в Карнобат"}
{"url": "http://standartnews.com/balgariya/vse_poveche_balgari_predpochitat_detsata_im_da_se_lekuvat_v_chuzhbina-377493.html", "text": "Увеличава се броят на родителите на болни деца, които желаят те да се лекуват в чужбина. Причините за това са няколко, но една от основните е липсата на доверие у българския лекар. Коментарът направи в ефира на Дарик един от най-добрите лекари в специалност ортопедия и травматология у нас доц. Атанас Кацаров. Пред радиото специалистът подчерта, че родната ортопедия отстъпва на европейската единствено в три категории - отношение, обслужване и организация. „За абсолютната липса на доверие в българските лекари сме си виновни ние лекарите, обществото и част от журналистите. Причината не е една, комплексно е. Но е тъжно, защото с колегите, с които сме били на курсове в трета държава, сме били задно и те се учат при същите хора, при които и аз се уча. За което аз си плащам, а техните болници го правят с много по-големи заплати, отколкото са в България\", каза доц. Атанас Кацаров. „Но за мен и за колегите, които го правят, знанието е най-важното и това да помагат на хората и го правят до ден днешен. В момента пациентите получават висококвалифицирана европейска и американска помощ на това ниво - на български цени със сравнителни човешко отношение\", добави той.", "date": "2018.11.03", "title": "Все повече българи предпочитат децата им да се лекуват в чужбина"}
{"url": "http://standartnews.com/balgariya/bebe_na_dve_sedmitsi_pochina_v_bolnitsa-377497.html", "text": "Полицията в Харманли разследва смъртта на двуседмично бебе. То е било докарано в болница в безпомощно състояние. Няколко общопрактикуващи лекари отказали да го запишат като пациент, съобщи бТВ. Детето постъпва в хасковската болница по спешност в тежко състояние. Лекарите не успяват да го спасят, а аутопсията показва недохранване и тежка инфекция. Съмненията на медиците са, че за бебето не са полагани достатъчно грижи. Според роднините обаче не е така. Това е третото починало дете на семейството, което живее във фургон в промишлената зона на Харманли при изключително лоши хигиенни условия. На два пъти детето е било преглеждано по спешност от лекар, но медиците отказвали да го поемат като пациент. Със случая се зае регионалната лекарска колегия, откъдето ще разследват дали отказът на лекар е довел до влошаване на здравословното състояние на детето.", "date": "2018.11.03", "title": "Бебе на две седмици почина в болница"}
{"url": "http://standartnews.com/balgariya/ofanziva_v_getoto_na_maglizh_pri_shakira_zinedin_i_zidan-377503.html", "text": "\"Офанзива с Любо Огнянов\" направи разходка в циганското гето на Мъглиж след нападението над полицейски патрули тази седмица. Ден преди Денят на будителите водещият иска да разговаря с един от най-активните защитници на циганите е местният евангелски пастор Сашо Славов. Оказва се, че циганите в квартала са били убедително посъветвани да не говорят с журналисти, въпреки, че същата вечер пастор Сашо е обявил обща молитва за мир в квартала. След разговор по телефона той отказва да разговаря с водещия на \"Офанзива\" Любо Огнянов. Отказва даже да отключи и църквата, която се помещава в сградата на предишна ветеринарна лечебница. \"Много разправии получих, аз нищо не съм казвал лошо, пък големи разправии\", изтъква той в движение. Не ставало дума за заплахи, но за подмятания \"Ти що говориш така, ти си пастор, не трябва да говориш така\", споделя пастор Сашо, като изрично уточни, че с общината са в \"много добри взаимоотношения, аз даже работех в общината\". Пред водещия на \"Офанзива\" той дори вади списък, по който издирва 47 деца, които не ходят на училище. \"Аз съм главно медиатор и ходя и убеждавам родителите им да ги пускат на училище, защото без училище знаеш как стоят нещата - няма интеграция\", добавя пасторът. В списъка има една Шакира, един Зинедин и друг Зидан. \"Между другото Зидан учи в спортно училище в Стара Загора, най-добрият футболист е там\", обявява с нескрита гордост Сашо Славов. Случаен минувач дава предложение как ще се реши проблема с циганската махала. \"Ще сменим системата и ще се оправи всичко\", подхвърля той, а вече пред входа на двора си добавя, че местните \"калпазани\" докарали там цялата полиция, вместо \"тихомълком нашите ченгета тука щяха да свършат цялата работа\". При влизането на Любо Огнянов в махалата, пред него вървят няколко души да предупреждават, да не се говори с журналисти. \"Тук влязоха над сто полицаи\", осмелява се една леля. \"Нашата цигания, знаете, като се люшнаха да видят какво става - зяпат. И в тях има вина, в нашите, да не ги защитавам. Ама нали знайш, прост народ - рррр, да видим! Е тва е простотията ни. Ама и те са виновни - защо влязоха да бият онова момченце? Той нито вина има, нито знае кво стана, нито знае къде какво се е случило.\"\" В търсене на един от пострадалите Осман, който първоначално избягал, но после, посъветван от роднините си, се предал на органите на реда. Живее с голямата си фамилия в къща в края на махалата. За \"Офанзива\" балдъзата му Анка Симова разказа своята версия за случилото се: \"Без да обясняват за какво става въпрос, влязоха в махалата, почнаха да удрят - деца, майки, бременни, болни деца. Не обясняват като хората - защо идват да ни удрят, да страхуват децата ни. Децата в момента са вкъщи, не искат да отиват на училище. Имам болно дете със синдром на Даум, с ТЕЛК. Децата бяха свидетели как те стреляха там и сега се страхуват от полицаите да отидат на училище. Те не идват да обясняват, те влезнаха в махалата, не обясняват нищо - почнаха да удрят и стреляха дори!\" Осман отишъл да види какво става, кой се бие. \"Почнаха да го удрят, да псуват, стреляха там. Като дойдат първо да обясняват кой е виновен, кой не е виновен - те с маски там, с пистолети, направо ни убиваха в махалата\", продължава Анка. \"Да обясняват кой е виновен - имаше много невинни в махалата, и бременни, и малки. Една на 7-годинки много тежко е удряна. Нашите мъже останаха да ни пазят в къщите - е това е срамота да ни влизат в къщите\". Идва и Янко, бащата на Осман. \"Аз бях тука, нищо не зная, снахата дойде и каза \"Татко, убиха сина ти от бой. Отивам и го гледам целият в кръв. Той даже не знае къде е отишъл\", разказва Янко и споделя, че Осман е вече вкъщи, пуснат от полицията. В стаята, в която живее семейството на Осман с четирите им деца има гоблен на тайната вечеря. Той обаче отново е изчезнал, посъветван да не говори. Край къщата в този момент минава една от двете патрулки в махалата, тръгнала след като новината за присъствието на екипа на \"Офанзива\" е обходило целия град. Полицаите започват проверки в съседна къща. От този момент циганите спират да говорят окончателно - страх ги е, че ако кажат нещо ще дойдат и ще ги арестуват. В Мъглиж съотношението на българите и другите етноси е 50-50. За разбирателството от 7 г. се грижи заместник-кметът на Мъглиж д-р Душо Гавазов, голям здравеняк, който се съгласява да говори пред \"Офанзива\". \"Респектът в ромската махала на Мъглиж към мен и към кмета на общината г-н Господинов е голям по простата причина, че винаги сме се опитвали справедливо и, разбира се, в синхрон с проблемите на деня, да решаваме не само техните проблеми, но и проблемите на жителите на Мъглиж\", обяснява заместник-кметът, работил 15 г. като лекар, а сега отговаря за всички ресори в общината. \"Така се случи, защото единият колега напусна по лични мотиви, другата колежка е майка, има дъщеричка, така че моя милост сега покривам всички ресори и съм дясната ръка на кмета в общината\". Запитан дали има напрежение в махалата в момента, Душо Гавазов е категоричен, че напрежение в община Мъглиж не е имало в последните 7 години - откакто той е заместник-кмет. \"Община Мъглиж е един сложен конгломерат от етноси - освен роми, тук основният етнос е българският, има каракачани, лингури, хора с турско самосъзнание изповядващи турска религия\", обяснява той, като добавя, че най-голяма концентрация на ромски етнос има в Мъглиж и в село Тулово, и село Зимница, представено почти изцяло само от роми. \"Това, което се случи в нашата община, е може би първото подобно мероприятие от 7 г., откакто аз имам честа да съм заместник-кмет\", отбеляза той. Респектът към полицията в Гълъбово и Мъглиж? \"Може би трябва други да отговорят. Това, което аз мога да кажа, че без органи на реда аз мога по всяко време да вляза в ромската махала, защото това е необходимо. Когато на едно място съжителстват етноси, за да има социален мир, за да липсва социално напрежение, диалогът между отделните групи трябва да е налице. Ако някой си позволява сантименти и симпатии към представители на определен етнос, а към други - не, тогава социалното напрежени е налице. За да живее добре българският етнос, трябва да има ред и законност в ромските махали. Защото ако в ромската махала в Мъглиж, която наброява 1200 души, пламне хепатит А, както имаше в село Зимница наскоро, този хепатит няма да подмине и българския етнос.\" На въпрос на водещия Любо Огнянов дали някой има чувство за безнаказаност в региона, Душо Гавазов отговори: \"Ако някой от циганския етнос или от останалите етноси живее с такова чувство, защото ние сме ръководство на общината, мисля, че той живее в много сериозна заблуда: никой не е привилегирован и няма да бъде привилегирован. След този случай вземаме много сериозни и крути мерки по отношение на циганските талиги, по отношение на т. нар. двуколки, и най-вероятно със съдействието на Областната дирекция на МВР в Стара Загора, ще изчистим общинската наредба от всичките недостатъци в нея и, повярвайте ми, ще направим всичко възможно редът върху тези превозни средства да бъде въведен и правилата да бъдат много строги и ясно разписани\", гарантира той. Какви са изводите след третия цигански бунт срещу силите на реда в рамките на месец, след тези в Гълъбово и Сливен, всеки може да ги направи сам за себе си.", "date": "2018.11.03", "title": "\"Офанзива\" в гетото на Мъглиж при Шакира, Зинедин и Зидан"}
{"url": "http://standartnews.com/balgariya/blagovest_asenov_targashi_s_rolya_sa_butafornite_natsionalisti_vav_vlastta-377499.html", "text": "Националистите във властта, това са бизнесмени и търгаши, които играят роля. Това е проект, който се дължи на констатираното събуждане сред хората. Тези хора никога не са били националисти, те вътрешно никога не са били патриоти - за тях е важно да играят роля, хора, които нямат кариери, не могат да оцелеят навънка, затова се променят постоянно, вижте им историите. Така обрисува в \"Офанзива с Любо Огнянов\" коалицията Обединени патриоти Благовест Асенов от \"Национална съпротива\". \"Те са търгаши и експлоататори на националната идея. Те рано или късно ще си платят, те вредят с техните действия срещу българщината\", каза Благовест Асенов. \"Така ще продължат със своя цирк, със своите лъжи - статуквото си е подготвило алтернативи, патриотичният вот винаги ще бъде обсебван от такива бутафорни патриотични организации. Докато не дойдем ние да ги унищожим всичките\", закани се той. За него скандалът с продажбата на български паспорти, гръмнал тази седмица, не е никаква изненада: \"Това не е изненада, защото това са търгаши\", натърти той. Оценката му за дейността на ОП във властта е брутално откровена: \"Циганската престъпност е увеличена в момента - навсякъде. Македонският въпрос - с извинение, те осраха цялата идея\", отсече Благовест Асенов. \"В Македония искат да създават някаква македонска автономна църква, опитаха да натиснат Българската църква, хубавото е, че нашата църква реагира правилно и отблъсна тези действия. Циганският въпрос не е решен, бежанците не е решен\", изброи Благовест Асенов. Той изтъкна \"крещящата нужда\" от създаване не на нова националистическа партия, а от истински национализъм, който не е представляван от 1942 г. насам. \"Оттогава има само играчи, които експлоатират националната идея, но само на думи\", изтъкна той. По думите му, обаче, статуквото си е подготвило заместници. \"Нужна е една национално мислеща партия, която да се бори за просперитета и най-вече за независимостта на държавата. Виждаме в момента, че всеки уж патриотичен проект, се задълбава в някакви дребни проблеми, вместо в независимостта. Това са малки хора, с малки възможности - въобще всички управляващи в България са тинята на обществото, които в нормална държава щяха да са или в затвора или да са селските идиоти\", анализира Благовест Асенов, който прогнозира, че национализмът няма да бъде представляван на предстоящите евроизбори. \"Затова националното движение ще пасува\", каза той за истинските патриоти и родолюбци. \"Аз съм реалист, участвали сме 2 пъти да сваляме правителството, виждаме, че системата си ги преизбира отново, тя така е изградена. За да се реновира едно правителство, трябва да има нови хора - сега има само заместници, статуквото си е подготвило тези хора\", констатира той.", "date": "2018.11.03", "title": "Благовест Асенов: Търгаши с роля са бутафорните националисти във властта"}
{"url": "http://standartnews.com/sport/markes_s_nakazanie_zarko_startira_prav_v_yaponiya-377470.html", "text": "Сателитният пилот на Yamaha Йоан Зарко ще стартира от полпозишън в предпоследния кръг от календара на MotoGP в Малайзия заради наказание на Марк Маркес. Испанецът, който спечели титлата още в Япония, бе най-бърз в квалификацията, но по-късно получи наказание, защото блокира последната летяща обиколка на пилота на Suzuki Андреа Яноне. Маркес го направи, излизайки от питлейна, тъй като катастрофира на края на квалификацията и трябваше да смени моторите си. След края на сесията, която закъсня с час заради пороен дъжд, Маркес се оправда с това, че не е видял Яноне. \"Наказанието няма значение, направих най-бърза обиколка и това е най-важното за мен\", допълни Марк. Той вече бе наказан за блокирането на пилот в квалификацията в САЩ този сезон и тогава бе пратен на четвърта позиция. Тъй като нарушението му се повтаря, този път санкцията е по-сурова и Маркес ще трябва да стартира седми.", "date": "2018.11.03", "title": "Маркес с наказание, Зарко стартира пръв в Япония"}
{"url": "http://standartnews.com/svyat/shte_stane_li_tramp_kutsa_patitsa-377411.html", "text": "До междинните избори в САЩ остават броени дни. От тях зависи не само бъдещата политика на Вашингтон, но и до голяма степен международната ситуация, белязана с напрежение и нестабилност в света поради  непредвидимите, противоречиви и конфронтационни действия на президента Доналд Тръмп, чиито девиз е \"Америка преди всичко\". Изборите в САЩ на 6 ноември 2018 г. ще бъдат първият вот в средата на мандата, те ще имат национален отзвук и отпечатък, смята Ланхи Чен, изследовател в Hoover Institution. Изборите в средата на управлявлението на президент се определят от вътрешно-политическите проблеми, но този път ситуацията е различна. \"Традиционно на вота в средата на президентския мандат става дума за местния представител в конгреса. Тези избори обаче са различни\", казва Чен. \"Анкети показват,  че трима от всеки четирима избиратели мислят, че в случая мнението им за президента Тръмп засяга решението им за вота на 6 ноември. Така че тези междинни  избори са национални по начин, който не сме виждали досега. Степента на популярност на Тръмп сред американците ще определи различните резултати в различните щати на страната\", убеден е анализаторът на Блумбърг. Вотът всъщност ще постави на изпитание ключови политики на президента Доналд Тръмп и неговата администрация. Ако републиканците загубят контрола над камарата на представителите и на сената, който сега имат, Тръмп ще се превърне, според американската политическа терминология,  в класическа „куца патица\". В изборите Очакванията на социолозите са демократите да спечелят долната камара, като разделящата персона на Тръмп играе важна роля в прогнозите за силно повишена избирателна активност сред избирателите на демократите. Очаква се сенатът да  остане контролиран от Републиканската партия. Според  данните на FiveThirtyEight, сайт за социологически проучвания, демократите имат 83% шанс да получат мнозинство в долната камара. За Сената шансовете са обърнати - Републиканската партия има 66% шанс да запази мнозинството си. Основна причина за това е, че републиканците ще защитават едва 8 от местата си в Сената, докато демократите трябва да защитят 27 свои места. В момента Републиканската партия разполага с мнозинство и в двете камари, както и републикански президент, макар и нетрадиционен такъв. Въпреки пълния си контрол над законодателните и изпълнителни институции, Републиканската партия вече две години прокарва някои от ключовите обещания на Тръмп.  Неочаквана победа за републиканците в долната камара, каквато не се изключва от социолозите, би възобновила мандата им да отменят здравната политика на Обама веднъж завинаги. По-вероятната победа на демократите в долната камара пък би позволила на Демократическата партия да оспорва и сериозно и да забавя законодателните предложения и съдебни номинации на администрацията на Тръмп, както и Ако демократите спечелят долната камара, те могат да започнат процедурата за импийчмънт на президента Тръмп, но републиканският сенат най-вероятно ще я блокира. Ако спечелят и двете камари обаче и ако разследването на специалния прокурор Робърт Мюлър за евентуална руска намеса в спечелването на изборите от Тръмп през 2016 г. донесе доказателства, директно уличаващи президента,  пътят към импийчмънт би бил отворен. На 6 ноември което също има значение за бъдещето съотношение на силите в САЩ. Сега 33 от общо 50-те губернатори са републиканци, 16 са демократи и има един независим. Главният коз на републиканците е икономическият подем в страната и благоприятната динамика на редица ключови икономически показатели. Например в средата на 2018 г. ръстът на брутния вътрешен продукт бе рекорден за последните четири години – 4,2%, а безработицата спадна под 4%. Индексът на потребителската увереност през септември бе най-висока за последните 14 години. Анализатори отблязват, че сега състоянието на икономиката не безпокои американските избиратели. Известна в САЩ е максимата, че „американците гласуват с джоба си\". Същевременно при икономически разцвет гласоподавателите насочват вниманието си към други нерешени вътрешни проблеми на страната, сред които качеството на политическото ръководство, работата на федералните власти, здравеопазването, миграцията и други социлни проблем. Политолози напомнят тревожния за републиканците факт от миналото, че през последните 25 години партия, получила на президентските избори пълен контрол и над изпълнителната, и над законодателната власт,  след две години на междинни избори е губила десетки депутатски места в камарата на представителите и няколко места в сената, ако степента на обществената подкрепа за президента е под 50%.  Междувременно рейтингът на  Доналд Тръмп спадна с 4 процентни пункта в края на октомври, до 40%. Това показа анкета на Галъп, според която този спад е унищожил целия ръст, който се забелязваше в последните няколко седмици. Според проучването Оптимизмът на демократите и надеждата им  за „демокатически реванш\" на 6 ноември след поражението им на президентските избори през 2016 г., по време на сегашната им избирателна кампания се захранваше от резултатите на допитванията до общественото мнение. Мнозинството анкетирани даваха симпатиите си за Демократическата партия в по-голяма степен, отколкото за Републиканската. През септември Галъп посочи, че за демократите биха гласуваи 51%, а за републиканците  - 42%. Дори прорепубликански настроената телевизия „Фокс Нюз\" изчисли, че демократите имат 7% предимство в гласовете. Надеждата на демократите, че „синята вълна\" на техните кандидати съществено ще измени съотношението на силите след 6 ноември, се подкрепя и от прогнозите за изхода на губернаторските избори. Според предвижданията републиканците могат да загубят най-малко 8 от сегашнитете си 33 губернаторски места, а може би и повече. Става дума за ключови щати като Флорида, Уисконсин, Кънектикът и Охайо, където шансовете на републиканците и демократите са почни еднакви. Все пак вотът е вот и интригата остава.", "date": "2018.11.03", "title": "Ще стане ли Тръмп \"куца патица\""}
{"url": "http://standartnews.com/balgariya/temperaturite_v_nedelya_leko_se_ponizhavat_no_otnovo_shte_ima_i_slantse-377502.html", "text": "През следващото денонощие над Източна България и в много райони в равнинната част от страната ще има значителна ниска облачност и намалена видимост. Около и след обяд в неделя облачността ще се разкъсва, видимостта ще се подобрява. Ще духа слаб вятър от изток-североизток. Температурите ще се понижат още малко и минималните ще са предимно между 6 и 11 градуса, максималните - между 16 и 21 градуса. Атмосферното налягане е по-високо от средното за ноември и ще остане без съществена промяна. Над планините ще преобладава слънчево време. Сутринта на места в ниските части ще е мъгливо, но след обяд видимостта там ще се подобрява. Ще духа слаб до умерен вятър от изток-югоизток. Максималната температура на височина 1200 м ще бъде около 18 градуса, на 2000 м - около 12 градуса.", "date": "2018.11.03", "title": "Температурите в неделя леко се понижават, но отново ще има и слънце"}
{"url": "http://standartnews.com/sport/kralev_kandidaturata_ni_za_mondial_2030_e_realna-377481.html", "text": "Съвместната кандидатура на България, Сърбия, Румъния и Гърция за домакинство на Световното първенство по футбол през 2030 г. е съвсем реална. Това заяви пред журналисти министърът на младежта и спорта Красен Кралев, който присъства на шестото издание на  традиционния турнир по таекуондо, олимпийска версия \"Sofia cup\". „Ако не мечтаеш и не се стремиш към върха, няма как да го постигнеш. Аз мисля, че кандидатурата ни е съвсем реална. Преди две седмици имаше сондажи на ниво спортни министри и всички бяхме позитивно настроени към тази кандидатура. Разбира се, тя трябваше да бъде обсъдена на най-високо ниво и след като този въпрос се поставя от ръководителите на нашите държави, кандидатурата е напълно реална. Тепърва ще правим анализи, какви точно са изискванията. Смятам обаче, че ако всяка държава осигури два или три стадиона, нещата са възможни. Тази кандидатура от една страна е възможност да си оправим футболната инфраструктура, но е и политически знак, че балканските държави ще работят заедно не само в областта на спорта, но и заедно ще отстояват общите си политически и икономически интереси. Това е много важно за народите на всички балкански страни\", заяви Кралев. Министърът допълни, че съоръженията, които ще бъдат изградени, ще отговарят на всички стандарти на ФИФА за такова домакинство. Кралев отговори и на журналистически въпрос относно напрежението, което се създаде след мача за Купата на България между „Черно море\" и „Левски\" във Варна. „Факт е, че напоследък съдийството не е на много високо ниво. За мачовете между двата отбора в София пък имаше обвинения от страна на „Черно море\" за нередовен гол на „Левски\". Такива неща се случват и не трябва да се правят генерални изводи. Грешките напоследък обаче наистина зачестиха и самата Съдийска комисия трябва да си направи сериозен анализ как да продължава оттук нататък. Защото в някои случаи има историческа обремененост за мачовете, които дадени съдии са водили. Поставяйки един арбитър на отбор, който има неприятни спомени от него, допълнително се нагнетява напрежение. Но тези неща могат да се изчистят и това не е нещо непреодолимо\", допълни министърът. Кралев отчете, че българските съдии действително допускат грешки, но подчерта, че такива има навсякъде, дори по време на Световното първенство в Русия. „Неприятното е, че в публичното пространство се коментира, че има отсъждания в полза на един или друг отбор. И тези съмнения трябва да се разсеят, защото докато това не се случи, напрежението ще остане върху съдиите, отборите, БФС, дори журналистите. Смятам, че трябват нови разговори по темата, за да се успокоят нещата. Грешки се случват на световни, европейски първенства, в Шампионската лига. Може би трябва да сме малко по-толерантни и тези съмнения да се разсеят, а собствениците и ръководителите на клубове да бъдат малко по-внимателни към думите, които изричат пред журналистите\", завърши Кралев.", "date": "2018.11.03", "title": "Кралев: Кандидатурата ни за Мондиал 2030 е реална"}
{"url": "http://standartnews.com/sport/tsska__izlaga_s_10_loko_v_plovdiv-377486.html", "text": "ЦСКА-София надви с 1:0, като гост Локомотив (Пд) в дербито на 14-ия кръг на Първа лига. Победното попадение за \"червените\" вкара от пряк сводобен удар  Кирил Десподов в 57-ата минута.  До гола гостите имаха още няколко добри положения за откриване на резултата. След гола на гостите домакините поеха инициативата и се настаниха трайно в полето на ЦСКА. Най-чистото положение за изравняване на резултата бе в 90-ата минута, когато Везалов от чиста позиция не успя да вкара с глава. В класирането след този мач ЦСКА - София излезе на второ място с 32 т, колкото има и лидерът Лудогорец, но с мач по-малко. Трети също с мач по-малко е Левски с 31 т.", "date": "2018.11.03", "title": "ЦСКА  излъга с 1:0 Локо в Пловдив"}
{"url": "http://standartnews.com/sport/manchestar_siti_opitvat_se_da_ni_opetnyat-377482.html", "text": "Журналистите се опитват да навредят на репутацията на \"Манчестър Сити\", като обвиняват клуба, че нарушава финансовия феърплей установен със закон от УЕФА. Това обявиха официално от управата на английския клуб. Преди часове журналисти пуснаха материал, който се основава на данни от онлайн платформата Football Leaks. Немското списание Spiegel обвини английския шампион в системно нарушение на финансовия феърплея в периода 2011 - 2013-а година, като е загубил 233 млн. паунда. Според медиите настощият президент на ФИФА Джани Инфантино, който в онзи период е бил генерален секретар на УЕФА, е помогнал на английския клуб да избегне санкции, заради нарушението на правилата. \"Ние няма да коментираме неща извадени от контекста на данни, които са били откраднати от \"Манчестър Сити\" и компанията City Football Group, а също така и на сътрудници от тези организазии. Опитите да се навреди на репутацията на клуба са очевадни\", се казва в изявлението на английския клуб. Проектът за финансов феърплей бе утвърден от изпълкома на УЕФА през есента на 2009 г. Новите икономически правила във футбола пък бяха приети преди сезон 2011/2012.", "date": "2018.11.03", "title": "\"Манчестър Сити\": Опитват се да ни опетнят"}
{"url": "http://standartnews.com/sport/kasen_gol_spasi_manchestar_yunayted_ot_nov_konfuz-377489.html", "text": "Гол на Маркъс Рашфорд в добавеното време на мача спаси Манчестър Юнайтед от поредно разочарование през този сезон. Тимът на Жозе Моуриньо успя да спечели драматично гостуването си на Борнемут с 2:1, постигайки пълен обрат в мач от 11-ия кръг на Премиършип. След труден старт на мача, включващ ранен гол на Калъм Уилсън, облечените в нетрадиционните си розови фланелки \"дяволи\" изравниха чрез Антони Марсиал през първата част . След оспорвано второ полувреме във втората минута на добавеното време дойде победният гол на Рашфорд. Още от първия съдийски сигнал домакините заиграха по-добре от съперника като в 4-ата минута Райън Фрейзър получи отличен шанс да открие резултата. С лекота той преодоля бранителите на съперника и излезе фронтално срещу Давид де Хеа, който обаче блестящо спаси удара му. Малко след това удар на Джуниор Станислас бе блокиран от бранителите на Юнайтед.", "date": "2018.11.03", "title": "Късен гол спаси Манчестър Юнайтед от нов конфуз"}
{"url": "http://standartnews.com/sport/kralev_dade_start_na_mezhdunaroden_turnir_po_pluvane-377505.html", "text": "  Пред пълните трибуни на столичния басейн „Спартак\" министърът на младежта и спорта Красен Кралев даде старт на международния турнир по плуване в памет на Стефан Попов – Замората. С организацията на състезанието беше ангажиран многократният носител на Световната купа по плувен маратон Петър Стойчев. Специален гост на събитието беше и боксьорът Кубрат Пулев. „За мен е удоволствие да присъствам на 20-ото издание на най-стария турнир по плуване у нас в памет на Стефан Попов-Замората. Фактът, че в състезанието участват 440 деца от България, Македония и Сърбия е доказателство за силата и престижа на тази надпревара, която традиционно се превръща в празник на плуването. Благодаря на всички родители за това, че помагат на децата си да се занимават с любимия спорт. Пожелавам им техните деца да стигнат до успехите на двама велики българи и да имат щастието да чуят химна на България, защитавайки честта на Родината\", заяви министър Кралев. „Искам да отправя благодарности към министър Красен Кралев и Министерството на младежта и спорта за многогодишната подкрепа към плувния спорт\", каза Петър Стойчев. Чисто нови девет коридора посрещат състезателите на турнира, които са изработени по последните стандарти на FINA. Участниците са разделени според възрастовата си група, като дистанциите са 50 метра, 100 метра, 200 метра и 200 съчетано. Част от турнира са и демонстрации по плуване на Асоциация \"Воден път\", които тренират деца в неравностойно положение. Събитието продължава и в неделя, като входът за зрители на басейн \"Спартак\" е свободен. На откриването на турнира присъстваха още Красимир Туманов – основател на турнира „Замората\" и треньор на Петър Стойчев, Георги Аврамчев – председател на Българската федерация по плуване и др.", "date": "2018.11.03", "title": "Кралев даде старт на международен турнир по плуване"}
{"url": "http://standartnews.com/sport/atletiko_propusna_da_povede_v_ispaniya-377491.html", "text": "Атлетико Мадрид пропусная шанса да поведе в класирането в Ла Лига на Испания. Дюшекчиите направиха само 1:1 при гостуването си на Леганес.  По-добрата игра на Атлетико бе увенчана с гол шедьовър на световния шампион с Франция Антоан Гризман в 69-ата минута. Въпреки, че владееха инициативата гостите не стигнаха до второ попадение. Гуидо Карийо спаси домакините с изравнителен гол в 82-ата минута. С точката от днес Атлетико има 20 т. Лидерът Барселона, който гостува довечера на Райо Валеконо в Мадрид е с 21. Победителят в Шампионската лига Реал Мадрид приема тази вечер Валядолид.", "date": "2018.11.03", "title": "Атлетико пропусна да поведе в Испания"}
{"url": "http://standartnews.com/sport/real_s_vtora_pobeda_nachelo_sas_solari-377506.html", "text": "Втора поредна победа като треньор на Реал Мадрид записа днес Сантяго Солари. Грандът от Мадрид спечели трудно вкъщи срещу Валядолис с 2:0. До 83-ата минута двубоят вървеше без гол въпреки натиска на домакините. Гостите пък се отчетоха с два удара в гредите. Все пак и късметът помогна на Реал. Кико Оливас от Валядолид си вкара автогол в 83-ата минута. Само 5 минути по-късно Серхио Рамос оформи крайното 2:0 с гол от дузпа. Със спечелените 3 точки Реал вече е шести със 17 т. Лидер с 21, но мач по-малко е Барселона, която гостува довечера на Райо Валекано.", "date": "2018.11.03", "title": "Реал с втора победа начело със Солари"}
{"url": "http://standartnews.com/sport/bayern_se_prepana_vkashti_sreshtu_frayburg-377507.html", "text": "Шампионът в Германия Байерн (Мюнхен) отново разочарова феновете след като не успя да победи като домакин Фрайбург. Двубоят от 10-ия кръг на Бундеслигата завърши 1:1. Серж Гнабри вкара за баварците в 80-ата минута, но Лукас Хьолер изравни минута преди края на мача. Равенството отдалечи Байерн на 4 точки от лидера Борусия (Дортмунд). Идната седмица е голямото дерби между двата тима. В други срещи от кръга днес: Байер Леверкузен - Хофенхайм 1:4, Аусбург - Нюрнберг 1:1, Шалке 04 - Хановер 3:1, Волфсбург - Борусия Дортмунд 0:1. Води Борусия Д с 24 т, пред Байерн - 20 и Айнтрахт - 17.", "date": "2018.11.03", "title": "Байерн се препъна вкъщи срещу Фрайбург"}
{"url": "http://standartnews.com/balgariya/ninova_se_obyavi_za_spasitelka_na_25_mln_balgari-377462.html", "text": "В нова роля се видя соцлидерката Корнелия Нинова. Днес тя се обяви да спасителка на 2,5 млн. българи. \"Като не се регистрирахме в петък в НС, спасихме над 2,5 млн българи от новия данък върху старите коли. Не се съмняваме, че ГЕРБ и Обединените патриоти ще си го приемат, но няма как с нашите гласове да им осигурим кворум за поредното бъркане в джоба на най-бедните хора\", заяви Нинова по време на заседание на \"Позитано\" 20 за алтернативния бюджет, който червените пишат. Той ще бъде подложен на широко обществено обсъждане в понеделник. В него ще вземат участие синдикати, професионални организации, учени, депутати и членове на Националния съвет на БСП, както и коалиционни партньори. \"Що за стабилно управление е това, което разчита на гласовете на опозицията, за да вдигне данъците на хората. Няма как да стане. Оставете ги тях. Това мнозинство и правителство е на финала. Нека видим ние какво можем да направим след тях, защото навсякъде е разруха - и в здравеопазването, и в социалната сфера, и в сигурността на гражданите\", каза още соцлидерът. В заседанието участваха председателите на съвети в БСП. Те обсъдиха финансовите, икономическите и социалните параметри на алтернативния бюджет на БСП. С него се предлага махане на плоския данък, прогресивна скала за облагане, семейно подоходно облагане, безплатни учебници до 12 клас. Не се казва обаче откъде БСП ще осигури парите за това.", "date": "2018.11.03", "title": "Нинова се обяви за спасителка на 2,5 млн. българи"}
{"url": "http://standartnews.com/balgariya/banev_broil_na_dachev_35_mln_evro_za_boyanskiya_zamak-377464.html", "text": " за Боянския замък, в който емблематичното семейство на прехода Николай и Евгения Баневи живееха преди да бъдат арестувани в Ница заради източването на \"Полимери\". Белезници смениха диамантите по ръцете преди десетина дни. Миналата неделя МВР разпространи снимки от кичозното и супер луксозно имение, което свидетелите по делото наричали \"мавзолей\", а Банева - корпоративна резиденция, която сама проектирала. Днес стана ясно, че Евгения е копирала дори името на палата си от Дачев. „Тя е моя къща, аз я правих за фирмена резиденция. Видя им се много, ядосаха се директорите и им казах, че няма да имат фирмена резиденция в София, като дойдат в столицата ще спят по хотелите\", разказа собственикът на \"Свилоза\" в предаването \"Тази сутрин\". \"Аз бях направил на всеки един директор по един малък апартамент. Дори преди да я довърша си бях направил хеликоптерна площадка, за да не губя време да обикалям. Банев плати 3,5 млн. евро\", посочи бизнесменът и допълни, че е проява на лош вкус показването на къщата и вещите на Баневи. Предприемачът заяви, че е купувал от Николай Банев натриева основа, но сега я внася от чужбина. Красимир Дачев разказа как е ставал свидетел на разграбването на предприятия, не само по времето на масовата приватизация, но и днес. „Приватизацията трябваше да започне първия ден след промените, не да чакаме 10 години. Трябваше да започне и контролът, но как да почне контрол, като за тези 10 години предприятията бяха оглозгани\", попита Дачев. И продължи: \"В „Полимери\" е имало нещо вътре, всичко беше занулено, бяха едни големи черни дупки. Първото, което взех – предприятие, което прави 40 млн. долара годишно, го заварих с 28 млрд дълг. Те си бяха избрали за председател на Управителния съвет шефа на местната банка, като им трябват пари, получават от банката кредит – без никакво обезпечение\". „Приватизацията имаше и бандитски и политически привкус, има голяма разлика между масовата приватизация и касовата приватизация, при която се задължаваш да правиш инвестиции, да запазиш работните места. Букетът е от всичко, но много закъсня, много е късно да си говорим за нещо, случило се преди 20 години\", обобщи Красимир Дачев.", "date": "2018.11.03", "title": "Банев броил на Дачев 3,5 млн. евро за Боянския замък"}
{"url": "http://standartnews.com/balgariya/tsvetanov_bsp_i_radev_neglizhiraha_uspeha_ni_za_zapadnite_balkani_obnovena-377473.html", "text": "БСП и Радев неглижираха успеха на България за Западните Балкани, постигнат по време на БГ председателството на съвета на Европа. Тази позиция изрази днес във Велинград председателят на ПГ на ГЕРБ Цветан Цветанов пред Седмата политическа академия на Жени ГЕРБ „Национално управление и сигурност. Политика на европейска свързаност в контекста на присъединяването на Западните Балкани\". Тя се организира съвместно от Жени ГЕРБ, Фондация „Конрад Аденауер\" и Сдружение „Граждани за европейско развитие на България\". \"По време на Българското председателство на Съвета на ЕС европейското бъдеще на страните от Западните Балкани се върна трайно в дневния ред на Европа след 15-годишно отсъствие. Това не бе успех на Бойко Борисов или ГЕРБ, това бе успех за цяла България. Каква бе оценката на БСП и президента Румен Радев – те неглижираха целия принос на България за осигуряването на европейска перспектива за страните от региона\", заяви Цветанов. „Когато в началото на европредседателството заложихме темата за Западните Балкани като наш основен приоритет, много хора бяха скептични за реализирането на тази амбициозна цел. След като обаче Европа възприе виждането, че тя се нуждае от приобщаването на този регион, темата за Западните Балкани се настани трайно в дневния й ред\", обясни Цветанов, като отбеляза, че щом тази тема продължава да бъде актуална в рамките на австрийското председателство и ще бъде сред приоритетите и на румънското – то това значи, че България си е свършила добре работата. Цветан Цветанов подчерта, че България е доказала лидерските си качества и се е превърнала в много сериозен фактор както на Балканите, така и в ЕС. „Вчерашната среща в Евксиноград е доказателство за думите ми. Бяха направени изключително сериозни послания за по-голяма свързаност между участниците в срещата. Тази свързаност на свой ред означава – повече бизнес, повече туризъм, повече приходи и по-голяма заетост\", подчерта той. „БСП предлагат само скандали, агресия, фалшиви новини, но не и алтернатива. Това не подхожда на една опозиция\", коментира още Цветанов. Той изрази учудването си как една партия може да претендира, че е алтернатива при положение, че отсъства от дебатите в Народното събрание, където има възможността да задава своите въпроси и към изпълнителната власт. „БСП имат тежки вътрешнопартийни проблеми. Вече дори се правят подписки срещу лидера Корнелия Нинова и нейното еднолично управление и афинитет към конфронтацията. Стигна се дотам, че хората с различно мнение в БСП да се нарочват като симпатизанти на ГЕРБ\", каза Цветанов. Целите на ГЕРБ за предстоящите напролет евроизбори представи още Цветан Цветанов пред дамите от ГЕРБ. „Важно е на европейските избори да запазим водещата си позиция и това ще ни помогне за нова победа на местния вот. След победата ни през 2015 г. българските общини се превърнаха в строителни площадки благодарение на европейската солидарност и добрата екипна работа на местната власт със законодателната и изпълнителната\", подчерта зам.-председателят на ГЕРБ. Цветан Цветанов сподели, че за него винаги срещите с ЖГЕРБ са много вълнуващи, защото за съвременното общество жените са най-важни. „Вие дарявате живот, пазителки сте на дома и имате способността да взимате най-правилните решения\", изтъкна той. По рано днес, в предаването \"Събуди се\" на нова тв в отговор на въпроса възможно ли бойкотът на БСП и ДПС да доведе до парламентарна криза, Цветанов заяви, че няма обществено настроение за предсрочни парламентарни избори.", "date": "2018.11.03", "title": "Цветанов: БСП и Радев неглижираха успеха ни за Западните Балкани (ОБНОВЕНА)"}
{"url": "http://standartnews.com/balgariya/vse_poveche_balgari_predpochitat_detsata_im_da_se_lekuvat_v_chuzhbina-377443.html", "text": "Увеличава се броят на родителите на болни деца, които желаят те да се лекуват в чужбина. Причините за това са няколко, но една от основните е липсата на доверие у българския лекар. Коментарът направи в ефира на Дарик един от най-добрите лекари в специалност ортопедия и травматология у нас доц. Атанас Кацаров. В предаването \"Най-добрите лекари\" специалистът подчерта, че родната ортопедия отстъпва на европейската единствено в три категории - отношение, обслужване и организация. Доц. Атанас Кацаров: \"За абсолютната липса на доверие в българските лекари сме си виновни ние лекарите, обществото и част от журналистите. Причината не е една, комплексно е. Но е тъжно, защото с колегите, с които сме били на курсове в трета държава, сме били задно и те се учат при същите хора, при които и аз се уча. За което аз си плащам, а техните болници го правят с много по-големи заплати, отколкото са в България. Но за мен и за колегите, които го правят, знанието е най-важното и това да помагат на хората и го правят до ден днешен. В момента пациентите получават висококвалифицирана европейска и американска помощ на това ниво - на български цени със сравнителни човешко отношение\".", "date": "2018.11.03", "title": "Все повече българи предпочитат децата им да се лекуват в чужбина"}
{"url": "http://standartnews.com/balgariya/spasiha_ot_smart_mechka_ot_parka_kray_belitsa-377459.html", "text": "Спасиха от смърт най-старата мечка, живееща в парка край Белица. Виолета е сляпа и глуха. Но наскоро лявото й око се възпалило. Разместване на лещата започнало да й причинявало силни болки. След като настъпили и усложнения, мечката била успешно оперирана, съобщи \"Струма\". След операцията окото на Виолета, остава затворено, а ветеринарите се надяват животното да заспи зимен сън и животът й да продължи както би трябвало, добавя dnes.bg. Над 26 000 метра ограда пазят спасените мечки от България и чужбина в парка край Белица.", "date": "2018.11.03", "title": "Спасиха от смърт мечка от парка край Белица"}
{"url": "http://standartnews.com/balgariya/radev_pochete_pametta_na_zaginalite_balgarski_voini_-377466.html", "text": "На Архангелова Задушница държавният глава и върховен главнокомандващ Въоръжените сили Румен Радев почете паметта и отдаде признателност на българските военнослужещи, загинали във войните за национално обединение, в операции по поддържане на мира и при изпълнение на воинския дълг в мирно време, съобщиха от прессекретариата на президентството. Пред Военния мавзолей-костница на Централните софийски гробища Румен Радев положи венец пред мемориала на загиналите герои. Заупокойна панихида отслужи Негово Преосвещенство Белоградчишкият епископ Поликарп. Пред Военния мавзолей-костница присъстваха и началникът на отбраната генерал-лейтенант Андрей Боцев, висши военнослужещи от всички родове войски, членове на военнопатриотичните съюзи и роднини на загинали военни. Ритуалът с военни почести се провежда от 1924 година. Традицията е прекъсната през 1946 г. и е възстановена през 1992 г. от Министерството на отбраната и Съюза на военноинвалидите и военнопострадалите.", "date": "2018.11.03", "title": "Радев почете паметта на загиналите български воини"}
{"url": "http://standartnews.com/balgariya/mlad_astronom_specheli_nauchna_nagrada-377455.html", "text": "Пловдивчанинът Димитър Фердинандов за четвърта поредна година стана лауреат на  XX Националeн конкурс \"Космосът - настояще и бъдеще на човечеството\", организиран от Фондация \"Еврика\". Възпитаникът на Езикова гимназия „Пловдив\" спечели първа награда в най-авторитетното направление на състезанието \"Идеи за научни и технически експерименти\". Димитър представи и авторския си проект \"ETMO -Earth Threatening Meteorite Observatory\" пред научната общност, широката аудитория и специализираните медии, пише PlovdivTime.bg. Талантливото пловдивско момче получи наградата си от първия български космонавт ген. лейт. Георги Иванов, който е патрон на конкурса, и от председателя на Съвета на фондация „Еврика\" акад. д.т.н. Кирил Боянов и председателя на журито доц. Таня Иванова, учен от световен ранг. Димитър благодари на научния си ръководител Костадина Кацарова, негов преподавател и ментор в езиковата гимназия, и на организаторите на конкурса за възможността бъдещите млади учени на България да показват работата си и уменията си. Тази година в конкурса взеха участие над 1200 ученици с траен интерес към астрономическата наука.", "date": "2018.11.03", "title": "Млад астроном спечели научна награда"}
{"url": "http://standartnews.com/balgariya/sokolova_gerb_e_partiya_na_istinata-377474.html", "text": "ГЕРБ е партия на истината и истинското. Това заяви председателят на Жени ГЕРБ Ирена Соколова по време на откриването на седмата политическа академия на Жени ГЕРБ във Велинград. Тя даде оценка на дамската структура на управляващата партия: \"Ние сме най-голямата женска политическа организация. В нашата работа няма екстремизъм, противопоставяне и фалшиви новини. „От Жени ГЕРБ работим по всички теми и водим диалог с всички политически сили и социални групи. Внасяме добавена стойност във всички сфери\", изтъкна още Ирена Соколова. По думите й дамите от ГЕРБ са винаги готови да помогнат на всеки, който има нужда от разговор, партньорство или за провеждането на инициатива. „Ние сме специален партньор. Това е седмата ни академия и имаме амбицията да провеждаме такива форуми и занапред\", сподели пред дамите Соколова. Областният координатор на ГЕРБ-Пазарджик Найден Шопов благодари на жените от ГЕРБ за тяхната активност във всички сфери на обществения живот. „На седмата академия на ЖГЕРБ ще продължим да обменяме опит и да доказваме, че ГЕРБ е най-добре организираната партия в страната и сме способни да носим отговорност за управлението на България\", посочи той. Според Шопов вече е аксиома това, че успешните политики и модели преминават през ярко присъствие на жени в управлението. „ГЕРБ е партия, която дава широка възможност на жените да участват активно в обществения и политическия живот на страната, да бъдат на високоотговорни позиции и да вземат ключови решения за развитието на България. Смятам, че няма друга политическа сила, която да разполага с толкова висок интелектуален и експертен капацитет от представителки на нежния пол\", посочи областният координатор на ГЕРБ-Пазарджик.", "date": "2018.11.03", "title": "Соколова: ГЕРБ е партия на истината"}
{"url": "http://standartnews.com/balgariya/kak_kola_izchezna_misteriozno_v_sofiya-377435.html", "text": "Абсурд на пътя: паркираш според правилата в София, заминаваш в командировка, а колата ти изчезва, съобщава NOVA. Колата се оказала репатрирана заради направени промени, а собствениците платили 156 лева за престой на наказателен паркинг. От Центъра за градска мобилност признават, че са направили грешка и ще върнат парите. В края на септември Благовеста Мекки-Цветкова паркира колата си в квартала, без да нарушава правилата за паркиране. Заминава за Япония в командировка. След няколко дни получава тревожно обаждане от България – автомобилът го няма. \"Съпругът ми се обади в Япония и каза, че колата ни я няма\", спомня си Цветкова. Оказва се, че от Центъра са градска мобилност са променили правилата междувременно - поставили знак и маркировка за паркомясто за инвалиди, където е била паркирана колата на Цветкова. Така без да подозира, тя става нарушител и колата \"изчезва\". След ходене по мъките, обаждания в полицията издирването приключва - съпругът ѝ намира автомобила на наказателен паркинг. Мъжът отишъл да прибере колата от наказателния паркинг и му казали, че дължи пари за престой и ако не си я вземе, ще дължи още, обяснява съпругата му. Семейството плаща 156 лева, като не получават акт за нарушение. \"От полицията не са направили акт, защото няма нарушение\", казва Цветкова. Благовеста решава да си търси правата. \"Някои ми казаха, \"Ама 160 лева...., сега ще се разправяш ли?\" Не мога да се примиря, не искам да бъда наказвана безпричинно\", коментира жената, която е подала жалба. От NOVA потърсили Центъра за градска мобилност по случая и оттам признават, че са сгрешили. \"Автомобилът е бил поставен на мястото преди слагането на знака. В случая госпожата има право, ще уважим жалбата и ще ѝ възстановим сумата\", каза Румяна Емилова от ЦГМ. Институциите напомнят, че е отговорност на хората сами да се информират, ако правилата се променят, откога и как се въвежда \"зелена зона\" например. \"Автомобилът не е оставен в собствения двор, той е оставен върху общинска собственост\", каза Емилова.", "date": "2018.11.03", "title": "Как кола изчезна „мистериозно“ в София?"}
{"url": "http://standartnews.com/sport/dzhokovich_i_federer_v_chelen_sblasak_v_parizh-377448.html", "text": "Днес ще се играят полуфиналите на турнира по тенис в Париж \"Мастърс 1000\". Големият хит на деня ще битката на корта между Роджър Федерер и Новак Джокович. Двубоят в зала \"Берси\" ще започне не преди 17,30 часа. До момента двамата титани са изиграли помежду си 46 мача, като Ноле води с 24 на 22. За последно Джакович е губил от Федерер през 2014-а година. В първия полуфинал в Париж днес от 15 ч. на централния корт ще играят анстриеца Доминик Тийм и най-добрата ракета на Русия Карен Хачанов.", "date": "2018.11.03", "title": "Джокович и Федерер в челен сблъсък в Париж"}
{"url": "http://standartnews.com/balgariya/mladen_marinov_chestata_smyana_na_zakonite_ne_vodi_do_reshavane_na_problemite-377434.html", "text": "\"Първата ми среща като министър с органите на местното самоуправление е в Стара Загора, а поводът бяха случаите в последно време в Мъглиж и Гълъбово, при които бе оказана съпротива срещу служителите на МВР, имаше и пострадали полицаи\". Това обяви вътрешният министър Младен Маринов на срещата в Стара Загора. \"Обърнахме внимание, че първото нещо, което трябва да се направи е да има комуникация на ниво общности, тъй като във всяка една община Общността е най-силното нещо, което може да определи състоянието на обществения ред в самото населено място. Полицията се намесва тогава, когато има някакъв проблем. За това е необходимо да се работи повече с лидерите на тези общности и дори да се случи такава ситуация като в Гълъбово или Мъглиж, още на другия ден да бъдат организирани срещи и да се разясни, че законът е закон и той трябва да се спазва от всички. В този смисъл делим хората единствено по това дали те спазват, или не спазват закона\", обобщи министър Младен Маринов. Обърнато е внимание на необходимостта да се даде фокус върху малките нарушения, защото след себе си те водят до по-големи, които някъде преминават и в престъпление. Вътрешният министър уточни, че въпросите, дискутирани на срещата, са били конкретни и свързани с противодействие и превенция на престъпността, както и добри практики, които се прилагат за намаляването й. \"Говорихме за това, че . Това е бъдещето, системата дава възможност за по-ефективни действия и компенсира липсата на полицаи\", добави той. В рамките на срещата са дадени и предложения за законодателни промени. В този смисъл вътрешният министър изрази категоричната си позиция, че е по-важно енергията да се фокусира и да се работи върху това какво можем да направим в този момент при сега действащите закони. По думите му \"най-лесно е да стигнем до извода, за това че трябват законодателни промени, но честата смяна на законите не води до решаване на проблема\". Министър Маринов коментира и въпросът за исканата пълна забрана за движение на каруците по пътната републиканска мрежа. \"Този въпрос е на дневен ред не само в малките населени места, той съществува дори и в столицата\", добави още Маринов. Според него е необходимо да се помисли как това да се регламентира във връзка със закона за движение по пътищата и общински наредби и определени части от урбанизираната територия да бъдат забранени за движението на този тип превозни средства. \"И сега е забранено, но няма механизъм, по който да се установява собственост и изземва\", уточни още вътрешният министър. Срещата на министър Маринов с кметовете на областта се проведе в сградата на Областната управа на Стара Загора. На нея присъстваха директорът на ГДНП гл. комисар Христо Терзийски, директорът на ОДМВР-Стара Загора ст. комисар Георги Хаджиев, началниците на районните полицейски управления, окръжният прокурор Дичо Атанасов и районни прокурори, депутатът Маноил Манев, кметът на Стара Загора Живко Тодоров, областният управител Гергана Микова. Участниците отбелязаха постигнатото високо ниво на доверие и взаимодействие с полицейските структури в региона.", "date": "2018.11.03", "title": "Младен Маринов: Честата смяна на законите не води до решаване на проблемите"}
{"url": "http://standartnews.com/sport/maritsa_drapna_kasata_klechka_v_shampionskata_liga-377469.html", "text": "Българският волейболен първенец при жените Марица (Пловдив) попадна в Група А от четвъртия кръг в Шампионската лига, отреди тегленият в унгарската столица Будапеща жребий за груповата фаза от най-престижния европейски клубен турнир. В групата са още настоящите световни и европейски клубни шампионки ВакъфБанк (Истанбул, Турция), френските шампионки Безие (Безие), както и победителят от предстоящия сблъсък между румънския Волей Алба (Блаж) и германския Алианц МТФ (Щутгарт) от третия кръг на надпреварата. Водеща на церемонията по тегленето на жребия в хотел Хилтън в унгарската столица бе американската волейболистка Нориша Кемпбъл, а като неин асистент топките от урните с женските отбори извади руската волейболна легенда Сергей Тетюхин. Като представител на Марица на Европейската волейболна гала в Будапеща присъства мениджърът Борис Халачев.", "date": "2018.11.03", "title": "Марица дръпна късата клечка в Шампионската лига"}
{"url": "http://standartnews.com/sport/fifa_se_zastapi_za_infantino-377446.html", "text": "ФИФА отговори остро на публикуваните вчера информации от \"Шпигел\", които се позоваха на документи от Football Leaks, че настоящият й президент Джани Инфантино е помогнал на Пари Сен Жермен и Манчестър Сити да заобиколят Финансовия феърплей, когато той беше генерален секретар на УЕФА. \"Преди четири седмици група журналисти изпрати стотици въпроси към ФИФА, основани на лични и вътрешни имейли и друга информация, придобити (незаконно) от трети страни. Въпреки факта, че отговорихме на въпросите, зададени към нас, ясно и честно, определена медия реши да игнорира повечето наши отговори и да изкриви както фактите, така и истината в целенасочен опит да се дискредитира ФИФА и да се подведат техните читатели. Това е ясно. Изглежда очевидно от \"отразяването\" на някои медии, че има една основна цел: опит да се подкопае новото ръководство на ФИФА и в частност Президента Джани Инфантино и Генералния секретар Фатма Самура\", пише в изявлението на световната централа публикувано на сайта на ФИФА, където се посочват още направените промени след корупционните скандали през 2015 г.", "date": "2018.11.03", "title": "ФИФА се застъпи за Инфантино"}
{"url": "http://standartnews.com/sport/plovdivskoto_loko_priema_tsska_v_gvozdeya_ot_parva_liga_dnes-377451.html", "text": "Локомотив Пловдив ще приеме ЦСКА-София на \"Лаута\" днес. Очаква се това да е най-интересния мач от програмата на 14-я кръг в Първа лига днес от 15,00 часа. Двата тима влиза със самочувствие в мача след като през седмицата спечелиха своите осминафанили в турнира за Купата на България. \"Смърфовете\" удариха Дунав като гости с 2:1, докато \"червените\" имаха по-лесна задача - 3:1 срещу Витоша на \"Армията\". ЦСКА е трети във временното класиране с 29 точки, на две от втория Левски и на три от лидера Лудогорец. Тимът на Локомотив Плодвив пък е шести в подреждането с 20 точки в актива си. Локомотив обаче взе само точка в последните си 4 шампионатни домакинства на \"червените\" – с 1:1 на 18 март 2017 година. Последната победа над ЦСКА на \"Лаута\" бе с 2:0 на 13 април 2014 г., като от сегашния състав тогава игра единствено Асен Георгиев, появил се като смяна 3 минути преди края. ЦСКА допусна едва 2 гола в досегашните си 6 гостувания, но загуби навън цели 7 точки от възможния максимум след 0:1 от Лудогорец, 0:0 с Ботев Пд и 1:1 с Берое. На чужд терен Лудогорец загуби 4 точки, а Левски – 6. В друг мач, който се играе по това време Дунав смазва Витоша с 3:0 с голове до 25-ата минута. След дербито на \"Лаута\" пък Септември София ще приеме на ст. \"Васил Левски\" Верея в дербито на опашкарите. 3 ноември, събота, 12,30 ч Дунав - Витоша (Диема спорт) От 15:00 ч Локо (Пловдив) - ЦСКА-София (Диема спорт) От 17,15 ч Септември (София) - Верея (Нова спорт) 4 ноември, неделя, 12,30 ч Ботев (Враца) - Черно море (Диема спорт) От 15,00 ч Левски - Ботев (Пловдив) (Диема спорт) От 17,30 ч Етър - Лудогорец (Диема спорт) 5 ноември, понеделник, 17,30 ч Берое - Славия (Диема спорт) Място Отбор Мачове Точки 1. Лудогорец 13 32 2. Левски 13 31 3. ЦСКА-София 13 29 4. Берое 13 24 5. Ботев (Пд) 13 23 6. Локо (Пд) 13 20 7. Черно море 13 18 8. Етър 13 18 9. Славия 13 16 10. Витоша 13 13 11. Ботев (Вр) 13 12 12. Дунав 13 11 13. Септември 13 4 14. Верея 13 4 Копирано от standartnews.com", "date": "2018.11.03", "title": "Пловдивското Локо приема ЦСКА в гвоздея от Първа лига днес"}
{"url": "http://standartnews.com/sport/stanka_zlateva_gorda_sam_ot_fakta_che_sam_v_zalata_na_slavata-377452.html", "text": "Станка Златева влезе в световната Зала на славата. Тя е една от седемте представители на българската борба в тази престижна компания. Олимпийската ни медалистка коментира престижната награда, че се гордее, че е сред най-големите имена в спорта. „Не знам много за тази Зала на славата. Но знам, че най-добрите спортисти влизат там. Имах ангажименти и затова не отидох. Благодарна съм за наградата, но като организация малко куцаше и затова прецених от федерацията да приемат наградата. Голямо признание е да си до тези имена от цял свят. Щастлива съм, че съм близко до тях\", сподели Станка Златева пред \"Нова\". „Да, в Сливен имам собствен клуб, зала. На децата давам това, което са ми дали на мен. Първо, да обичат този спорт и второ, да дават всичко от себе си. Децата вече усетиха какво е да си първи, да побеждаваш. Бъдеще за борбата има. Въпросът е докъде ще се развием. Но има много деца на шампионите, което е показателно, че има бъдеще\", каза още Златева.", "date": "2018.11.03", "title": "Станка Златева: Горда съм от факта, че съм в Залата на славата"}
{"url": "http://standartnews.com/sport/obviniha_mesi_v_prane_na_pari-377442.html", "text": "Звездата на Барселона Лео Меси е обвинен в родината си в пране на пари, съобщи тв каналът Todo Noticias. Според телевизията прокурор Пабло Турано, който е повдигнал обвиненията в Буенос Айрес срещу Меси и неговия баща, иска проверка на дейностите на благотворителния фонд \"Лео Меси\", защото е възможно да е използван за пране на пари. Основен коз на обвинението е, че парите, които е получавал фондът са били превеждани в сметка в офшорна зона. Очаква се съдът да реши дали има достатъчно доказателства, за да продължи разследването. Според Турано той е повдигнал обвиненията след като показания в съда е дал един от бившите сътрудници във фонда. Той твърдял, че получените пари не били използвани за социални проекти. Меси вече имаше проблеми със съда заради неплатени данъци. През 2017-а година съд в Барселона го осъди на 21 месеца затвор заради неплащане на данъци. Меси се спаси от затвора, след като плати сериозна глоба. Пламен Вълков", "date": "2018.11.03", "title": "Обвиниха Меси в пране на пари"}
{"url": "http://standartnews.com/sport/prochut_ispanski_hirurg_shte_operira_as_na_levski-377444.html", "text": "Един от най-известните испански хирурзи Рамон Кугат ще оперира звездата на Левски Холмар Ейолфсон. Интервенцията ще се осъществи в сряда, а централният защитник трябва да пътува за Барселона във вторник, съобщи \"Дарик\". Исландският национал се контузи в двубоя срещу Черно море за Купата на България, скъка коленни връзки и травмата ще го извади от терена до края на годината. От Левски пък вече правят всичко възможно да осигурят най-доброто лечение за един от най-ценните си състезатели. Въпросният медик се е грижил пред годините за здравето, при коленни контузии, на редица знаменити футболисти. Той е оперирал фигури, като като Карлес Пуйол, Андрес Иниеста, Самюел Ето'о, Сеск Фабрегас и други. Преди време Рамон Кугат оперира и бившия национал Мартин Петров.", "date": "2018.11.03", "title": "Прочут испански хирург ще оперира ас на Левски"}
{"url": "http://standartnews.com/sport/vankuvar_vze_goloviya_trilar_s_kolorado_v_nhl-377457.html", "text": "Гол на Дерик Пулиот 22 секунди преди края на продължението, донесе победата на Ванкувър със 7:6 над Колорадо. С основен принос за успеха бе 19-годишният новобранец Елиас Петерсон, който вкара два гола и направи три асистенции. Петерсон направи резултата 6:6 едва 34 секунди преди финалната сирена, а това негово паметно представяне след едва две седмици в НХЛ. Брок Босър също вкара два гола и добави две асистенции за Ванкувър, а Люи Ериксон и Маркус Грандъл добавиха по едно попадение. Майкъл Грабнер вкара гол, след като бяха изминали 1:17 минути от старта на продължението, за да донесе победата на Аризона с 4:3 над Каролина. Брад Ричардсън, Брендън Пърлини и Ник Казънс също бяха точни за триумфа. Йордан Мартинук, Андрей Свечников и Джордан Стаал вкараха за Каролина, който записа шеста загуба в осем мача. Уинипег - Флорида - 2:4 Аризона - Каролина - 4:3 след продължение Ванкувър - Колорадо - 7:6 след продължение", "date": "2018.11.03", "title": "Ванкувър взе головия трилър с Колорадо в НХЛ"}
{"url": "http://standartnews.com/sport/verati_se_razkaya_za_piyanskata_iztsepka-377445.html", "text": "Италианският национал Марко Верати се извини за издънката си от преди няколко дни, когато бе арестуван за шофиране в нетрезво състояние. Полузащитникът на ПСЖ бе спрян във френската столица, а кръвните проби показаха, че наличието на алкохол в кръвта му са високо над позволеното. Въпреки че бе глобен от ръководството на клуба си, Верати попадна състава на парижани при победата с 2:1 над Лил в петък. „Имах трудни дни и това се очакваше. Направих грешка\", коментира Верати. „Вече се извиних още на другия ден, защото знаех, че не бях прав. Мисля, че съм още млад и понякога могат да се случат грешки. Те ми помагат да се уча и да раста. Съотборниците ми вече ми простиха, но аз все още съм разочарован. Знам, че трябва да поддържам добрия имидж на клуба и феновете\", каза още италианецът.", "date": "2018.11.03", "title": "Верати се разкая за пиянската изцепка"}
{"url": "http://standartnews.com/sport/lestar_leti_za_tayland_sled_mach-377453.html", "text": "Погребението на трагично загиналия собственик на Лестър Вичай Сривадханапрабха е днес в Банкок в присъствието на членовете на тайланския елит. Вичай Сривадханапрабха и още четирима загинаха в катастрофа с хеликоптер преди няколко дни. Доскорошният бос на Лестър бе петият най-богат човек в Тайланд. Официалната церемония ще продължи до 9-и ноември. Представители на Лестър също се очаква да присъстват. След двубоя с Кардиф днес от 11-ия кръг на Висшата лига, мениджърът Клод Пюел, както и играчи ще пътуват за Тайланд. „Говирихме за това, че искаме да играем. Това би искал Вичай и това ще направим\", каза Джейми Варди по повод днешния двубой на Лестър Сити. Вратарят Каспер Шмайхел и капитанът Уес Морган са сред тези, които ще пътуват с Пюел и треньорския щаб за погребението.", "date": "2018.11.03", "title": "Лестър лети за Тайланд след мач"}
{"url": "http://standartnews.com/sport/goldan_steyt_smaza_minesota_pred_alisha_kiys-377463.html", "text": "Клей Томпсън наниза 10 от своите 22 точки в първите шест минути на последната четвърт, за да помогне на Голдън Стейт да победи Минесота със 116:99 в Оукланд. Кевин Дюрант бе над всички с 33 точки, а Стеф Къри се отчете с 28, девет борби и седем асистенции за Уориърс, които спечелиха седми успех от началото на сезона. Голдън Стейт не успяха да достигнат границата от 120 точки за първи път. Андрю Уигинс вкара 22 точки, Джими Бътлър добави 21 за Минесота, които загубиха Дерек Роуз, който получи травма на глезена. Дюрант завърши и с най-много борби-13, докато Драймънд Грийн имаше 11 асистенции, допълващи 9 точки и 9 овладени топки. Мачът изгледа звездата Алиша Кийс. Певицата бе наобиколена от десетки фенове за автографи и селфита по време на почивките на мача. Та обърна внимание на всички желаещи да запечатат този момент. Ето и всички резултати от НБА тази нощ: Орландо - Лос Анджелис Клипърс - 95:120 Бруклин - Хюстън - 111:119 Вашингтон - Оклахома - 111:134 Чикаго - Индиана - 105:107 Далас - Ню Йорк - 106:118 Юта - Мемфис - 100:110 Финикс - Торонто - 98:107 Голдън Стейт - Минесота - 116:99", "date": "2018.11.03", "title": "Голдън Стейт смаза Минесота пред Алиша Кийс"}
{"url": "http://standartnews.com/sport/klop_tozi_sezon_e_mnogo_valnuvasht-377456.html", "text": "Мениджърът на Ливърпул Юрген Клоп смята, че тази година сезонът във Висшата лига ще е изключително вълнуващ. „Червените\" са лидер в подреждането заедно с шампиона Манчестър Сити. И двата тима имат равен брой точки, но „гражданите\" са с по-добра голова разлика. Днес обаче Ливърпул се изправя срещу Арсенал от 19,30 часа и ако успее да победи, то „мърсисайдци\" ще запишат най-добрия си старт в шампионата в цялата си история. „Играем срещу Манчестър Сити два пъти през сезона. Максимумът точки, който можем да загубим е по три и в двата мача. В Германия всички се оплакват от Байерн Мюнхен и факта, че всички знаят, кой ще бъде шампион още през октомври\", коментира Клоп. „Този сезон във Висшата лига не е такъв. Надявам се да остане така до края. Може би това е най-вълнуващия сезон от години. Миналата година няколко тима направиха много добра кампания, но нямаше как да стигнем Сити, защото още през октомври или ноември разликата вече бе голяма\", каза още германецът. „Сега е вълнуващо. Аз също съм футболен фен, а за футболния фен това е страхотно. В другия край на таблицата има няколко отбора с много малко точки, но всички те имат шансове да се спасят. Това прави лигата много интересна\", допълни Юрген Клоп. Ето и пълната програма за мачовете от Висшата лига за 11-я кръг: 3 ноември, от 14,30 ч: Борнемут - Манчестър Юнайтед от 17,00 ч: Кардиф - Лестър Евертън - Брайтън Нюкасъл - Уотфорд Уест Хям - Бърнли От 19,30 ч: Арсенал - Ливърпул От 21,45 ч: Уулвърхямптън - Тотнъм 4 ноември, от 17,00 ч: Манчестър Сити - Саутхямптън Челси - Кристъл Палас 5 ноември, от 22,00 ч: Хъдърсфийлд - Фулъм", "date": "2018.11.03", "title": "Клоп: Този сезон е много вълнуващ"}
{"url": "http://standartnews.com/sport/sesil_padna_na_chetvartfinal_v_sasht-377468.html", "text": "Сесил Каратанчева отпадна на 1/4-финалите на турнира на твърди кортове в Тайлър (САЩ), който е с награден фонд от 80 хиляди долара. Българката отстъпи на Беатрис Адад Мая с 1:6, 6:3, 5:7 след 2:32 часа игра. От участието си в турнира Каратанчева заработи 2027 долара и 21 точки за световната ранглиста, където заема 239-а позиция. Иначе Елица Костова се класира за финала на двойки на турнира по тенис на твърди кортове в зала в Торонто (Канада) с награден фонд 60 хиляди долара, който е днес. Българката и 17-годишната полякиня Мая Хвалинска отвяха с 6:1, 6:1 водачките в схемата Наоми Броуди (Великобритания) и Аяка Окуно (Япония) за 57 минути игра. В спор за титлата Костова и Хвалинска ще играят срещу румънките Елена Богдан и Александра Катанду или Шаръп Фичман от Канада и Мария Санчес от САЩ.", "date": "2018.11.03", "title": "Сесил падна на четвъртфинал в САЩ"}
{"url": "http://standartnews.com/sport/hero_s_klyuchov_uspeh_v_kazahstan-377465.html", "text": "Българският специалист Димитър Димитров е на път да се затвърди като автор на почти невъзможни неща с казахстанския Иртиш. След като в условията на нечувана финансова криза и в конкуренцията на далеч по-платежоспособни отбори той успя да го класира за Лига Европа преди две години, сега е на път и да го спаси от изпадане. Херо се завърна в клуба, който напусна миналото лято, за да поеме Лудогорец, през юли тази година. Тогава Иртиш беше твърдо на дъното и се беше запътил със страшна сила към изпадането, като беше на повече от 10 точки от спасителния бряг. Но кръг преди края отборът държи съдбата си в ръце и има всички шансове да се спаси. Това стана факт след домакинската победа в домакинството на прекия конкурент Акжаик с 2:0. Това беше четвърти успех в последните пет двубоя за отбора от Павлодар, което го прави най-добре смазаната машина в казахстанския шампионат в момента и отборът в най-добра форма и с най-добри показатели. Точно тази форма позволи на Иртиш да поеме смело към спасението и да държи съдбата си в ръце. Отборът е на 10-о място от 12 тима, което засега му отрежда бараж за оставане с третия в класирането на местната втора дивизия. Отборът на Херо е с 35 точки в момента, колкото има и 9-ият Шахтьор Караганда, но с колкото е и 11-ият Къзължар. Един от тези три отбора ще се спаси след последния кръг, един ще отпадне директно, а един ще играе бараж за оцеляване. В напечената борба е намесен и 8-ият Атирау, който е с 36 точки. В последния кръг Херо и Иртиш гостуват на шампиона Астана. Бившият тим на Мъри Стоилов обаче отдавна си беше подпечатал титлата и доиграва сезона за удоволствие. Освен това, тази битка ще дойде само три дни след мач на Астана в Лига Европа и се очаква на някои от основните играчи да им бъдат спестени натоварванията в този протоколен за тима мач. Ако два или повече отбора завършат с равни точки в края на сезона, предвид се взимат резултатите от преките двубои. В Казахстан са категорични, че ако Димитров успее да спаси Иртиш от изпадане този сезон, това би било невероятен успех. В същото време воденият от Стойчо Младенов тим на Кайсар продължи с блестящото си представяне на финалната права на местното първенство. В мач от предпоследния кръг бе победен добрия тим на Жетису с 1:0. Преди мача гостите бяха преди Кайсар във временното класиране, но победата размени местата на отборите. След трите поредни победи Стойчо Младенов доведе отбора си само на точка от четвъртото място и в момента дели петата позиция с Актобе. Любопитното е, че именно двата тима се срещат в следващия, последен кръг на надпреварата, което вероятно ще реши и кой ще бъде по-напред в крайното класиране.", "date": "2018.11.03", "title": "Херо с ключов успех в Казахстан"}
{"url": "http://standartnews.com/sport/dunav_s_klasika_za_25_minuti_sreshtu_vitosha-377467.html", "text": "Дунав удари с класическото 3:0 Витоша Бистрица в първия мач от 14-я кръг в Първа лига. Мачът на Градския стадион в Русе бе решен до 25-ата минута. Русенци отбелязаха и трите си попадения още тогава. Срещата започна отлично за домакините. В 6-ата минута Божидар Васев центрира перфектно в наказателното поле към Ахмед Ахмедов, който майсторски с едно докосване прати топката във вратата на Християн Василев. В 15-ата минута Иван Коконов изведе Светослав Ковачев на голова позиция, а младият футболист не пропусна да вкара своя първи гол за сезона в Първа лига. Малко по-късно централният нападател на Дунав вкара трети гол във вратата на Витоша. Иван Коконов подаде на фланга към Ковачев, талантът центрира по земя на втора греда към Ахмедов, който на празна врата заби своето второ попадение в срещата. В 42-ата минута Ивайло Лазаров се опита да върне един гол, но халфът на \"тигрите\" стреля право в тялото на Станислав Антонов. Това бе и последната интересна ситуация за първата част. Второто полувреме стартира с добра акция за гостите от Бистрица. В 55-ата минута Кутев центрира към Стефан Христов, но Петров пресече подаването. Малко по-късно Григор Долапчиев опита нестандартен шут, но далеч от целта. В 74-ата минута Четин Садула проби отдясно и върна топката малко зад точката на дузпата към Ивайло Лазаров, но халфът на \"зелените\" стреля високо над вратата. До края на двубоя не се случи нищо по-интересно и така Дунав продължава с добрите игри, докато въпросителните за Витоша става все повече.", "date": "2018.11.03", "title": "Дунав с класика за 25 минути срещу Витоша"}
{"url": "http://standartnews.com/balgariya/markovski_s_prognoza_viktorio_aleksandrov_shte_poluchi_30_g_zatvor-377437.html", "text": "„Категорично мога да кажа, че обвинителният акт срещу Викторио Александров ще бъде за най-тежкото обвинение, за което се предвижда доживотен затвор без или със замяна\", коментира в „Събуди се\" адвокат Марин Марковски, наричайки двойното убийство в столичния квартал \"Надежда\" ужасяващо. Той прогнозира, че присъдата му ще бъде 30 години лишаване от свобода, защото законът дава правото, когато признае написаното в обвинителния акт, присъдата да е по-малка. Марин Марковски нарече обясненията му, че не помни нищо от случилото се „примитивна форма на защита\". „Това са излишни примитивни опити да се отърве\", смята адвокатът. Според него защитата на Викторио Александров ще се опита да търси облекчение на присъдата по линия на това, че убийството е предизвикано при силно раздразнение. Марковски е на мнение, че мъжът не съжалява за стореното. „Това твърдение, че убийците се разкайват не е вярно. Разговарял съм с полицаи, които охраняват тези, които изтърпяват доживотна присъда. Те ми разказват, че се държат спокойно, хранят се, живеят си. Точно начинът им на живот показва, че не се разкайват. Затова те се наричат морално луди\", обясни адвокатът. Той коментира и поведението на таксиметровия шофьор, който е возил Викторио Александров до бензиностанцията, където е убил детето си. По думите му той не трябва да бъде укоряван от обществото.", "date": "2018.11.03", "title": "Марковски с прогноза: Викторио Александров ще получи 30 г. затвор"}
{"url": "http://standartnews.com/balgariya/bebe_na_16_dni_pochina_v_haskovskata_bolnitsa-377438.html", "text": "Бебе на 16 дни е починало след обяд в отделението за недоносени деца на хасковската болница, съобщиха от МБАЛ. Момченцето е било докарано по спешност в отделението в критично състояние. Сигналът е бил подаден на телефон 112 от бащата на детето, който го е предал на екип с линейка на бензиностанция в Харманли. На път за хасковската болница детето е било реанимирано. Въпреки усилията на лекарите в отделението, бебето е починало, предаде Haskovo.info Според медиците детето е починало от лошо гледане. То е било инфектирано, охладено и най-вероятно задавено. Трупът на детето е откаран за аутопсия в Съдебна медицина, откъдето трябва да установят причината за смъртта. От полицията водят разследване по случая.", "date": "2018.11.03", "title": "Бебе на 16 дни почина в хасковската болница"}
{"url": "http://standartnews.com/balgariya/blizki_na_ubitata_darina_viktorio_neprekasnato_ya_sledeshe_i_ya_zaplashvashe-377439.html", "text": "Близките на убитата Дарина предполагат, че обвиненият за престъплението Викторио Александров отдавна го е планирал. „В петък той публикува две жалейки на профила си – предполагам, че за него и за Дарина, не за детето. Oставил си е униформата за работа в жилището и я следил три дни преди това. Дочух, че е оставил и писмо до родителите си колко си обичал детето. Това доказва, че е планирано\", заяви в предаването „Тази събота\" по bTV Валерия Филкова, приятелка на семейството на Дарина. 26-годишният мъж е обвинен и за убийството на дъщеричката им Никол. Според близките на младата жена Дарина не е подала жалба в полицията за тормоза, защото се е страхувала.  По думите на Валерия Филкова Викторио е пуснал жалба срещу Дарина с идеята да заведе дело и да вземе детето, като лиши майката от родителски права. В понеделник сутринта, преди убийството ѝ, трябваше да му бъде връчена нотариалната покана за взаимно споразумение за поделяне на родителските права и часовете, в които той да вижда и да взима детето, каза още Филкова. Викторио непрекъснато е следял майката на детето си, чупел е телефоните ѝ, защото не е искал тя да разговаря с никого, разказа още Филкова. Той е заплашвал Дарина и близките ѝ, казвал е, че може да отвлече детето, да инсценира катастрофа или да поръча някой да го пребие, след което да обвини нейните родители. „Преди да се запознае с Викторио, Дарина беше усмихнато, отговорно и тихо дете. Имаше много големи амбиции да стане добър фотограф. Обичаше да танцува, рисуваше много хубаво\", допълни близката на почерненото семейство. Тя разказа също, че в началото на връзката си с Викторио Дарина е забременяла, но той не е искал детето. „Казал ѝ е, че ако иска да бъдат заедно, трябва да го махне, защото им било рано\", отбеляза Филкова. Дарина я е помолила да я придружи, за да направи аборт. 2 години по-късно се е появила Никол. https://btvnovinite.bg/bulgaria/blizka-na-ubitata-ot-viktorio-aleksandrov-tja-umrja-zashtoto-ne-podade-zhalba.html Близките на Дарина са категорични, че Дарина никога не е давала на Викторио поводи за ревност. Те категорично отхвърлиха твърденията на обвинения за двойното убийство, че тя е била лоша майка и малтретирала детето си. Светлана Димитрова, също близка на Дарина, призова хората да спрат да мълчат и да не чуват, докато това не се случи на тях самите. „Не трябва да сме безхаберни, лицемерни и злобни, бъдете по-добри\", допълни тя. Утре е погребението на Дарина и малката Никол.", "date": "2018.11.03", "title": "Близки на убитата Дарина: Викторио непрекъснато я следеше и я заплашваше"}
{"url": "http://standartnews.com/balgariya/siderov_s_preduprezhdenie_kam_gerb_i_patriotite-377475.html", "text": "Ако ГЕРБ и Обединените патриоти не се свалят сами от власт, няма кой да го направи. Това заяви пред радио „Фокус\" лидерът на \"Атака\" и председател на групата на малката коалиция в НС Волен Сидеров. Българският избирател е приел сегашната коалиция на „Атака\" с ГЕРБ, след като години наред е искал да го управлява Борисов и ГЕРБ, а не Сидеров и „Атака\", припомни Сидеров. Едно обаче е да паднеш от власт заради неразбирателство между патриотите, а друго – защото си уличен в тежка корупция или нечовешко отношение към хората, уточни той, явно визирайки последните скандали с обидите на Валери Симеонов към майките на деца с увреждания и корупционната афера в агенцията за българите в чужбина, чийто председател Петър Харалампиев бе предложение на ВМРО. „Аз мисля, че сега е моментът – точно във връзка с тези скандали, да се преосмисли поведението и на моите партньори. Аз съм им го казвал и в очите, рискувайки пак да бъда острия камък, който не мели брашно, но трябва да им го казвам, защото властта успива. Всъщност тя е най-големият тест. Стигнеш ли на някаква властова позиция, тогава се проверява що за човек си.  . Дали смяташ, че си голямата работа, защото си там някъде, и че си безсмъртен, защото си просто във властта – не. А в изпълнителната власт трябва в коридорите над всяка стая да се сложи старият латински надпис \"Memento mori\", което означава „Помни, че си смъртен\". Може пък и да помогне\", коментира Волен Сидеров.", "date": "2018.11.03", "title": "Сидеров с предупреждение към ГЕРБ и патриотите"}
{"url": "http://standartnews.com/balgariya/ot_detskata_gradina_v_uchilishte_kak_da_ne_stresirate_deteto_-377441.html", "text": "Преход, за който никой родител не мечтае, но който е неизбежен – превръщането на вашето малко детенце във вече пораснал ученик.  Ето няколко идеи, на които да наблегнете, за да не се стресирате и вие, и детето: Учителите Обръщайте изключително сериозно внимание на учителя на вашето дете и наблягайте на постоянната комуникация с него във времето. Адаптацията Важно е дали това е първото или второто дете в семейството ви. Първите деца нямат пример, докато при вторите и т.н. е много по-лесно, тъй като те вече имат личния пример на батковците/каките. Много е важно, ако имате късмета да имате деца, които спят на обяд, да се опитате да ги отучите от това още през лятната ваканция, защото после ще им бъде изключително трудно. Ако не успеете, поговорете с учителите в занималнята. Играчките Дайте му играчка, която да му напомня за детската градина, която да носи със себе си – нещо малко, което да се събира в раницата, с уговорката това да е първите седмици, за да може детето да се адаптира лесно, но и да се научи да прави разлика между двете – тоест градината е ориентирана към игрите, а училището – към знанията. Телефонните обаждания Важно е да направите уговорка/график за телефонните обаждания. Обсъдете с детето вкъщи кога да се обажда, за да нямате проблеми с госпожите. Храната В училище се случва децата често да си разменят храна. Винаги слагайте нещо в повече, когато му приготвяте менюто за деня. Уговаряйте се кое за кога е и кое е задължително да се изяде. Особено ако имате момче – напомняйте му по няколко пъти на ден.Оглеждайте много внимателно всички кътчета на раницата му за останала храна. Без награди Оценките в първи клас не са нещо сериозно и не бива да го награждавате за всичко, тъй като то през ден ще получава хубави оценки, защото целта на учителите в първи клас е поощрение и детето не бива да свиква да му се купува нещо през два дни. Чантата Научете детето да си запомня програмата и да слага нещата си само, за да не носи всичките си учебници в раницата и тя да тежи дори повече, отколкото трябва. Не учете детето вие да му носите чантата, това е тяхно задължение. Не сравнявайте момчетата с момичетата Момчетата са много по-палави, не слушат учителките, обичат да се забавляват повече. На майките с момчета ще им отнеме повече време за адаптацията от детската градина към училище. Опитайте се да го приемете спокойно и с търпение и със сигурност не му крещете.", "date": "2018.11.03", "title": "От детската градина в училище: Как да не стресирате детето"}
{"url": "http://standartnews.com/balgariya/bez_metro_mezhdu_stantsiite_serdika_i_vasil_levski_prez_uikenda-377426.html", "text": "Движението на влаковете на метрото между метростанциите „Сердика\" и „Васил Левски\" ще бъде спряно в събота и неделя. Причината е строителството на третата линия на метрото. Тунелопробивна машина ще изгражда тунел. Заради спирането на метрото между трите станции „Серидка\", „Софийски университет\" и „Васил Левски\" общината ще пусне заместваща автобусна линия. Третата линия – от булевард „Владимир Вазов\" до „Овча купел\", се строи на два етапа. Вече са изградени 4 км от тунелите. Очаква се първите пет станции да бъдат въведени в експлоатация  през септември 2019 г.", "date": "2018.11.03", "title": "Без метро между станциите „Сердика” и „Васил Левски” през уикенда"}
{"url": "http://standartnews.com/balgariya/18godishen_s_mertsedes_i_mesets_stazh_zad_volana_pomete_dve_zheni_v_karnobat_ednata_zagina_drugata_e_v_koma-377433.html", "text": "18-годишен шофьор е блъснал две възрастни жени на тротоар в Карнобат, едната от тях е загинала, другата е откарана в болница в кома. Това съобщиха от ОД на МВР- Бургас. Около 08.02 часа в Районно управление – Карнобат е получено съобщение за тежък пътен инцидент, възникнал на карнобатската улица „Петър Берон\" № 33 А, при който 18 годишния карнобатлия А.Д. (с едномесечен шофьорски стаж), управляващ лек автомобил „Мерцедес\", с бургаска регистрация, вероятно поради движение с несъобразена скорост и загуба на контрол, се качва с автомобила на тротоара и блъска намиращи се там две възрастни жени. При инцидента едната загива на място, а втората – К.Г., 84-годишна от Карнобат е откарана в кома в УМБАЛ – Бургас. В момента здравословното ѝ състояние се уточнява. Своевременно водачът на автомобила е задържан от служителите на Районно управление – Карнобат и тестван за употреба на алкохол, като дрегера е отчел отрицателен резултат. Предстои тестването му за употреба на наркотици. Работата по установяване самоличността на загиналата жена продължава. По случая е образувано досъдебно производство.", "date": "2018.11.03", "title": "18-годишен с Мерцедес и месец стаж зад волана помете две жени в Карнобат, едната загина, другата е в кома"}
{"url": "http://standartnews.com/balgariya/prof_mihail_konstantinov_pri_patriotite_veche_e_izcherpan_parlamentarniyat_resurs-377429.html", "text": "Това, което е удивително, е, че деструктивни процеси има както в малката и голямата коалиция, така и сред опозицията. Не е този ясен случай, в който едните падат, а другите се готвят да поемат властта. Това заяви в предаването \"Панорама\" по БНТ анализаторът проф. Михаил Константинов. ,,По отношение на национализма крилата около ГЕРБ и БСП следват една умерена линия, за разлика от партиите на Запад. Смятам, че това ще ни гарантира доста плавен преход'', добави той. По думите му над 90% от хората, които получават български паспорт, не идват тук, а тръгват към Западна Европа. ,,Разбира се, България предлага по-добри условия от Молдова и Македония, но те не са достатъчно добри за оставане тук. Просто българският паспорт става трамплин'', допълни Константинов. ,,Някои си помислиха, че чрез вкарването на \"готови\" българи, ще решим демографската криза. Е, не се получи. Това средство се оказа неефективно'', заяви анализаторът. ,,Никой не иска от Обединените патриоти да говорят, а просто да ходят в парламента и да поддържат кворум'', коментира проф. Константинов ситуацията около малката коалиция. ,,За Борисов не може да се каже, че в момента печели нещо. Трябва да търси друга подкрепа. Подкрепа от Марешки е вариант, но тя няма да бъде безкористна'', поясни анализаторът. ,,Не могат да се разберат как да наредят имената в листите за евроизборите. Това също се оказва проблем в малката коалиция. При тях сякаш е изчерпан парламентарният ресурс'', добави още Михаил Константинов.", "date": "2018.11.03", "title": "Проф. Михаил Константинов: При патриотите вече е изчерпан парламентарният ресурс"}
{"url": "http://standartnews.com/sport/uzbek_ot_cheren_us_spisak_oglavi_svetovniya_boks-377508.html", "text": "Узбекистанецът Гафур Рахимов бе избран за президент на Международната федерация по бокс (AIBA) на конгреса на организацията в Москва. За Рахимов са гласували 86 от общо 137 делегати. На второ място остана медалистът от олимпийски игри и шеф на азиатската федерация по бокс Серик Конакбаев (Казахстан). Първоначално Конакбаев не бе допуснат до изборите, но Спортният арбитражен съд (CAS) в Лозана постанови, че той може да участва. Преди изборите в Москва от Международния олимпийски комитет (МОК) пък призоваха Рахимов да не бъде избиран на поста президент на AIBA, защото се намира под санкция от министерството на финансите на САЩ, а също така има забрана да влиза в много страни с изключение на Русия. 67-годишният бизнесмен е подозиран във връзки с престъпната групировка  Brothers' Circle, която се занимава с наркотрафик. Той оглавява временно световната боксова федерация вече десет месеца. Форумът в Москва премина със скандали и неразбории.  Малко след началото на заседанието стана ясно, че електронната система за гласуване дава грешки. Тя бе тествана на няколко пъти, но във всеки от тях показваше различен резултат, въпреки че всички членове бяха предупредени да гласуват и тя трябваше да отчита точно по 136 гласа. За това накрая председателят на избирателната комисия на АИБА Йост Шмид предложи вотът да протече на хартия. По негова преценка се състоя и ново преброяване на членовете в залата, които последно се оказаха 137. След поредното забавяне Шмид прецени вратите на залата да бъдат заключени и никой да няма право повече да влиза или излиза от там. От екипа на Серик Конакбаев пък категорично се опълчиха на решението да бъде отхвърлена електронната система и гласуването да протече на хартия. Въпреки това, след като системата бе тестване за пореден път неуспешно, от казахстанската федерация предложиха официално вотът да премине на хартия, а от комисията на Шмид поискаха малко време, за да обсъдят ситуацията. След почивката окончателно бе взето решение изборите да се проведат на хартия и комисията подготви специални бюлетини за това, като инструктира делегатите, че на листа трябва да има само едно име – на предпочитания от тях кандидат за президент на АИБА. Ако на хартията са написани и двамата – то вотът на този представител няма да бъде зачетен. След като спечели изборите днес Рахимов обяви, че е готов да напусне поста си, ако има опасност боксът да бъде изключен от програмата на олимпийските игри в Токио. Но увери, че ще се разбере с шефовете на олимпийското движение. Преди изборите от МОК обявиха, че ако Рахимов бъде избран за президент на AIBA е много вероятно турнирът по бокс на олимпиадата  да се проведе под ръководството на комисия, избрана от МОК. На конгреса в Москва АIBA измени категориите за олимпиадата в Токио. При жените надпреварата ще е в в категориите: до 51 кг, до 57 кг, до 60 кг, до 69 кг и до 75 кг, като общо на игрите ще участват 72 състезателки. При мъжете категориите за Токио са: до 52 кг, 57 кг, 63 кг, 69 кг, 75 кг, 81 кг, 91 кг и над 91 кг. Участие на олимпиадата при мъжете ще вземат 214 боксьори. На конгреса в Москва бе решено в квалификациите за Токио да участват не повече от 15 професионални боксьори.   Пламен Вълков", "date": "2018.11.03", "title": "Узбек от черен US списък оглави световния бокс"}
{"url": "http://standartnews.com/sport/nole_sprya_federer_za_titla_100-377509.html", "text": "Новак Джокович се класира за финала в турнира от сериите \"Мастърс\" в Париж, след като победи в полуфинала Роджър Федерер 7:6 (6), 5:7, 7:6 (3). Двамата колоси в световния тенис направиха поредния оспорван мач помежду си, макар и не толкова бляскав, след който сърбинът вече води с 25 на 22 победи. Битката в зала \"Берси\" във френската столица продължи три часа и две минути. В крайна сметка Джокович, който в понеделник се завръща начело в световната ранглиста, измествайки Рафаел Надал, беше по-сигурен и стабилен, което му донесе трудния успех. В неделя той излиза за рекордна пета титла в Париж срещу 22-годишния руснак с арменски корени Карен Хачанов, който по-рано прегази Доминик Тийм с 6:4 и 6:1. Високият 198 см младок отнесе преди това поставените съответно под номер 9 и 5 в турнира американец Джон Иснер и руския германец Александър Зверев.  За Федерер днешната загуба от Ноле е особено болезнена, защото го лиши от  титла №100.  В първия сет Джокович изглеждаше в по-добра форма и в осмия гейм ч етири пъти стигаше до точка за пробив, но Федерер се справи. Така без нито един пробив  се стигна до тайбрек, който започна с минипробив за шевейцареца, но в крайна сметка Ноле спечели  с 8:6 . Във втория сет сърбинът имаше повече шансове за пробив, но неочаквано допусна такъв в края и загуби с 5:7. Федерер често се измъкваше с асове, но при разиграванията грешеше много повече. В решителния трети сет отново се стигна до  тайбрек, който започна с точка на Федерер, но след това Джокович записа 6 поред. Сърбинът реализира третия си мачбол и бурно се израдва пред публиката, която определено подкрепяше повече швейцарския му съперник.", "date": "2018.11.03", "title": "Ноле спря Федерер за титла №100"}
{"url": "http://standartnews.com/balgariya/slantse_i_oblatsi_shte_se_reduvat_v_sabotniya_den_vazmozhni_sa_magli-377421.html", "text": "През следващото денонощие в Източна България и повечето равнинни райони на страната ще е с ниска облачност или мъгла, като временни разкъсвания и подобрения на видимостта ще има в следобедните часове. Над останалата част от страната облачността ще е предимно висока и през деня ще има и слънчеви часове. Ще духа слаб източен вятър. Минималните температури ще са между 7° и 12°, максимални - между 17° и 22°, малко по-високи в крайните югозападни райони. Над Черноморието облачността ще е значителна, предимно ниска слоеста. На места ще има ръмежи. Ще духа слаб до умерен източен вятър. Максимални температури на въздуха 16-18°, близки до температурата на морската вода. Вълнението на морето ще е 3 бала. Над планините облачността ще е променлива, в изолирани райони със слаби валежи. Сутринта на места в ниските части ще е мъгливо, а през деня над масивите от Западна България ще е предимно слънчево. Ще духа слаб до умерен източен вятър. Максимална температура на височина 1200 метра – около 19°, на 2000 метра – около 13°.Атмосферното налягане е и ще се задържи по-високо от средното за ноември. В следващите дни над Източна България ще преобладава облачно време. Значителна ниска облачност и намалена видимост ще има сутрин и в много райони в равнинната част от страната, но около и след обяд облачността ще се разкъсва, видимостта ще се подобрява. Ще духа слаб вятър от изток-югоизток и температурите ще продължат постепенно да се понижават. Във вторник вятърът в Източна България временно ще стане от изток-североизток и ще е умерен. На места ще превали слаб дъжд.", "date": "2018.11.03", "title": "Слънце и облаци ще се редуват в съботния ден, възможни са мъгли"}
{"url": "http://standartnews.com/balgariya/dnes_e_arhangelova_zadushnitsa-377422.html", "text": "Днес е Архангеловата задушница. Тя е позната още и като мъжка, се отбелязва в първата събота преди Архангеловден - защото събота е отредена за ден на покойниците. Тя се отличава от другите по това, че на нея отдаваме почит и към загиналите за освобождението на България хайдути, революционери и воини. Затова се нарича още и Мъжка задушница. На задушница посещаваме гробовете на нашите близки, почистваме ги, прекадяваме с тамян и украсяваме с цветя. В миналото най-възрастната жена преливала гроба с червено вино. Ритуалът по преливане на вино започвало от мястото, където е главата на покойника в посока наляво - правило се три кръга по края на гроба. На Архангелова задушница се правят общи трапези. Наричана още Голяма задушница, тя е последната за годината, затова на общата трапеза на гробищния парк се поставят седем различни ястия (между които любими на починалия), за да „чуят\" благослова на мъртвите в настъпващите коледни пости. Първата хапка се слага на земята, а първата глътка вино се излива, не се пие и споменаваме починалите с думите \"Бог да прости\". Старите хора казват, че видиш ли мушица или пеперудка да жужи около тебе на този ден, значи душата на покойника е дошла. Правят се помени или наричани още - раздавки или подавки. Раздава се на близки, комшии, роднини, дошли на гроба на починалия, а също и на други хора около съседните гробове, дори на непознати. В раздавката за Архангелова задушница традиционно присъства вино, варено жито, питки (или хляб), пилешко, агнешко или въобще месо, дребни сладки, бонбони, ябълки и други плодове, кекс, но всъщност можете да подадете, каквото пожелаете. Житото символизира възкресението, хлябът и виното - за спомен на Христовата жертва за нас.", "date": "2018.11.03", "title": "Днес е Архангелова задушница"}
{"url": "http://standartnews.com/balgariya/tsvetanov_nyama_obshtestveno_nastroenie_za_predsrochni_izbori-377436.html", "text": "В края на седмицата депутатите заседаваха трудно, след като БСП и ГЕРБ бойкотираха кворума и не се регистрираха в залата. „Имахме хора в болнични, както и депутати, които са в командировка\". Така зам.-председателят на ГЕРБ Цветан Цветанов обясни в „Събуди се\" проблема в парламента. „Не обвинявам опозицията. Кворумът е задължение на управляващото мнозинство. Бих могъл да ги укоря за това, че петък е пленарният ден на опозицията. Тогава се осигурява парламентарният контрол върху изпълнителната власт. Когато говориш, че искаш да бъдеш някаква алтернатива и да предлагаш други модели, трябва да бъдеш в парламента\", коментира Цветанов. На въпрос възможно ли бойкотът на БСП и ДПС да доведе до парламентарна криза, Цветанов заяви, че няма обществено настроение за предсрочни парламентарни избори. Той заяви, че поетите ангажименти към майките на деца с увреждания ще бъдат спазени. „В средата на декември ще бъдат приети законодателните промени, за да може в новия бюджет, който ще бъде приет, да има заделени 150 млн. лв. за социалната политика, свързана с децата с увреждания\", поясни Цветан Цветанов. Той коментира и проверките и арестите, които текат в Агенцията за българите в чужбина. „Това, което е видно, е че има политическа воля, за да може да се даде пълна гаранция на българските институции да си вършат работата. Нека да е ясно, че за да се получи българско гражданство, има много институции. В крайна сметка като се подготвят документите, вицепрезидентът е този, който подписва получаването на българско гражданство\", посочи Цветанов.", "date": "2018.11.03", "title": "Цветанов: Няма обществено настроение за предсрочни избори"}
{"url": "http://standartnews.com/sport/sestri_stoevi_na_polufinal_v_germaniya-377431.html", "text": "  Европейските шампионки Габриела и Стефани Стоеви се класираха за полуфиналите на двойки на международния турнир по бадминтон от сериите \"Супер 100\" в германския град Саарбрюкен с награден фонд 75 хиляди долара.  Българките, които са водачки в схемата, разгромиха Юдит Петриковски и Франциска Фьолкман от Германия с 21:7, 21:6 за 23 минути. Стоеви продължават в турнира без загубен гейм. В спор за място на финала деветите в света сестри от Хасково ще играят срещу Клоуи Бърч и Лорън Смит (Англия). На единично при жените поставената под номер 8 в схемата българка Линда Зечири отстъпи пред Ирина Амели Андерсен от Дания с 12:21, 14:21 за 30 минути.", "date": "2018.11.03", "title": "Сестри Стоеви на полуфинал в Германия"}
{"url": "http://standartnews.com/balgariya/ikona_na_sv_georgi_ot_zografskiya_manastir_idva_v_sofiya-377391.html", "text": "На 3 ноември вечерта, с благословението на Негово Светейшество Неофит, митрополит Софийски и патриарх Български, в столичния храм „Св. св. Кирил и Методий\" в кв. „Красно село\" ще бъде тържествено посрещната икона на св. Георги Зографски. Тя е изписана като точно копие на главната светиня на българския светогорски манастир „Св. Георги Зограф\" – т. нар. Фануилска икона на св. Георги. Иконата е изписана от светогорски брат и е с размерите на оригинала (134 х 83 см.), с красив релефен златен обков. Тя вече над месец пребивава в Зографската света обител. В 17:00 ч, събота, светинята ще бъде внесена с лития в църквата „Св. Кирил и Методий\", след което там ще започне празнична вечерня по атонски устав. Богослужението ще продължи до 23 часа, с певци на двата клироса, а към радостта на енорията ще се присъединят и столични свещеници. С благословението на Негово Светейшество Българския патриарх и Софийски митрополит Неофит, иконата на св. Георги ще остане в църквата „Св. св. Кирил и Методий\". Храмовото духовенство се надява да бъде построен и параклис, посветен на раннохристиянския великомъченик и чудотворец св. Георги, където да се съхранява светата икона. Църковното предание свързва Фануилската икона на св. Георги със самото основаване на Зографската св. обител. Тя се появява по чудодеен начин в храма след молитва на монасите, основатели на обителта, и така Бог открива волята Си кой да бъде покровителят на новия манастир в градината на св. Богородица. Оригиналът на тази древна икона се е съхранявал няколко века в манастира Фануил, близо до Лида, родното място на св. Георги. Местното предание разказва, че една нощ образът на светеца върху главната им икона се заличил и изчезнал, а на игумена Евстратий било открито, че иконата е била пренесена на Атон. Фануилската неръкотворна икона на св. Георги днес е една от най-големите светини на Света гора.", "date": "2018.11.03", "title": "Икона на св. Георги от Зографския манастир идва в София"}
{"url": "http://standartnews.com/balgariya/lesen_yabalkov_pay_s_buter_testo-377424.html", "text": "Продукти: 500 г бутер тесто, 3-4 ябълки, 100 г орехи, 3 с.л. мед, 1 ч.л. канела Приготвяне: Ябълките се обелват и нарязват на малки парченца. Разбъркват се заедно с орехите и канелата. Слагат се с меда в тенджера, за да се задушат. Когато са готови, котлонът се изключва и тенджерата се отстранява от него. Разстила се единият лист бутер тесто върху тавичка, застлана с хартия за печене, като краищата на бутер тестото се оставят да се показват малко. Поизстиналата вече смес се изсипва и се прегъват краищата. Вторият лист от бутер тестото се нарязва на лентички (широки 1 см), които се нареждат вертикално и хоризонтално върху сместа, за да се получи решетка. По желание лентичките се намазват с жълтък. Сладкишът се пече до порозовяване на 200-220 градуса.", "date": "2018.11.03", "title": "Лесен ябълков пай с бутер тесто"}
{"url": "http://standartnews.com/balgariya/obeshtavat_po_2000_leva_zaplata_na_napuskashtite_meteorolozi_pri_segashna_700_leva-377425.html", "text": "Спорът за раздялата на БАН и НИМХ се оказа прекалено тежък. Преди няколко дни академията се отказа от споразумението с МОН и БАН заради текстове в преходните и заключителни разпоредби в бюджета. \"СТандарт\" разговаря по темата със зам.-шефа на академията чл.-кор. Костадин Хаджииванов. - Проф. Хаджииванов, как гледате на темата за раздялата на БАН с Института по метеорология? Тя породи доста спорове... - Общото събрание на академията взе решение за отделяне на института от структурата на БАН, а това не е лесно отделяне на една структура. Във връзка с това има доста административни неща, които трябва да се свършат - и управителният съвет, и общото събрание работят доста усилено. Договорихме се с министъра да създадем една контактна група, в рамките на която да уточним нещата. На хората от НИМХ, които искат да останат в БАН, няма да им се пречи, те ще си останат в БАН. Но изведнъж преди няколко дена излезе проектът на държавния бюджет, съгласно който в преходните и заключителни разпоредби има няколко алинеи, които много ни притесняват. Най-важното е, че хората, които искат да останат, нямат нито една дума. А целият институт с всички свои активи минава към МОН. Министърът може да поиска по-голям институт, но все пак договорките са си договорки. - А какви възможности имат учените, които искат да останат в БАН? Какво им предлага този закон? - Ами той дори не ги третира. Все едно не съществуват. - Колко са тези хора? - Учените в института са около 80 души, 30 от тях се занимават с оперативни дейности. Останалите се занимават основно с научни проучвания. Доколкото знам, някои и от тях се колебаят, защото още няма яснота. В момента и на тях им обещават високи заплати, ако преминат в държавна структура. - Какви? - Чувал съм само слухове, така че не бих се ангажирал с конкретни коментари, но става дума за по 2000 лева месечна заплата. На фона, че в момента заплатата на доцент е 700 лева, а на професор 850 лева. - Кой обаче им ги обещава - правителството, образователното министерство или други? - Официални обещания на този етап няма, но се говори за по-високи заплати. До няколко дни ние ще обявим подробности -ако някой човек работи на дадена апаратура по конкретен проект, да може да продължи да се труди. В новия бюджетен закон пише също, че архивът преминава към новия институт? Кой архив? Този на БАН ли? Академията има архив, който се ползва от НИМХ, но не принадлежи на института. Има десетки текстове, които трябва да бъдат коригирани и доразработени, това донякъде е и недоглеждане. Има и текстове, които са противоконституционни. Но най-важното е, че никъде няма текстове за хората, които искат да останат против БАН, въпреки обещанията на министъра. - А колко са тези, които искат да останат? - Трудно ми е да кажа, защото те се колебаят. Ако например се приеме този закон за бюджета, тези хора ще останат без апаратура и няма какво да правят в академията. Ако ние успеем да задържим апаратурата им в академията, предполагам, че ще останат повече.", "date": "2018.11.03", "title": "Обещават по 2000 лева заплата на напускащите метеоролози при сегашна 700 лева"}
{"url": "http://standartnews.com/sport/livarpul_izpusna_arsenal_za_11-377510.html", "text": "Арсенал и Ливърпул завършиха  1:1 на \"Емирейтс Стейдиъм\" в най-интригуващия мач на 11-ия кръг на Висшата лига, в който  публиката видя страхотен футбол и два отменени гола. Гостите бяха порязани още в 18-та минута, когато съдията Андре Маринър анулира редовен гол за Ливърпул. Фирмино бе изведен сам срещу Лено, успя да го прехвърли и топката срещна гредата, след което Мане вкара, но страничният съдия вдигна флага си за засада, въпреки, че такава нямаше.  Пет минути по-късно Ван Дайк получи топката в наказателното поле и се оказа очи в очи с Лено, но стражът на Арсенал успя да спаси.  В 40-та минута беше отменен и гол на домакините след като Лаказет  засече отклонена топка от Мустафи. В самия край на полувремето пък Ван Дайк изпревари глупаво излезлия Лено и ударът му с глава уцели гредата. След почивката Ливърпул натисна домакините и в 61-ата минута откри. Садио Мане се откъсна отляво и центрира. Лено успя да плонжира и да боксира, но кълбото се озова в нахлуващия Милнър и капитанът на \"мърсисайдци\" опъна мрежата с топовен шут. Гостите можеха да решат мача в 70-та минута, когато Салах пусна перфектен пас, но Мане за малко не успя да засече топката в мрежата. Арсенал се опита да обърне хода на мача и в 81-та минута Лаказет взриви трибуните. Французинът получи подаване зад гърба на защитата и финтира Алисон, след което със завъртане и ефектенн фалциран удар прати топката в далечния ъгъл за 1:1. Две минути преди края на редовното време Белерин получи отличен шанс да донесе трите точки за Арсенал, но необезпокояван в наказателното поле стреля неточно с неудобния си ляв крак. Така Ливърпул излезе еднолично начело в класирането на Висшата лига с 27 точки, но Манчестър Сити ще изиграе своя мач от кръга утре и може да дръпне с две на \"мърсисайдци\". Арсенал пък събира 23 и е на една точка от Челси, който също предстои да играе в неделя.", "date": "2018.11.03", "title": "Ливърпул изпусна Арсенал за 1:1"}
{"url": "http://standartnews.com/sport/sportat_po_televiziyata_dnes-377405.html", "text": "ТВ Акценти - 3 ноември БНТ3 11,00 Вдигане на тежести, СП: Кат. до 49 кг, жени; 14,30 Кат. до 61 кг, мъже (пряко) 17,55 Баскетбол, НБЛ: \"Левски Лукойл\" - \"Берое\" (пряко) Диема спорт 12,30 Футбол, България, Първа лига: \"Дунав\" - \"Витоша\"; 15,00 \"Локо\" Пд - \"ЦСКА-София\" (пряко) 19,00 Баскетбол, НБА: \"Филаделфия\" - \"Детройт\" (пряко) 21,30 Световни боксови супер серии: Международна галавечер в Глазгоу (пряко) Диема спорт 2 14,30 Футбол, Англия, Висша лига: \"Борнемут\" - \"Ман Юн\"; 19,30 \"Арсенал\" - \"Ливърпул\"; 21,45 \"Уулвърхямптън\" - \"Тотнъм\" (пряко) 17,00 Футбол, Англия, Чемпиъншип: \"Родъръм\" - \"Суонси\" (пряко) Nova Sport 17,15 Футбол, България, Първа лига: \"Септември\" - \"Верея\" (пряко) 19,30 Футбол, Англия, Чемпиъншип: \"Сток\" - \"Мидълзбро\" (пряко) 22,00 Дартс: Световни серии, финали, втори ден (пряко) MaxSport1 15,00 Тенис: ATP 1000 Париж, полуфинали (пряко) 19,30 Футбол, Холандия, Ередивизи: ПСВ - \"Витес\"; 21,45 \"Аякс\" - \"Вилем II\" (пряко) MaxSport2 14,00 Футбол, Испания, Ла Лига: \"Леганес\" - \"Атлетико\" М; 17,15 \"Реал\" М - \"Валядолид\"; 19,30 \"Валенсия\" - \"Жирона\"; 21,45 \"Райо Валекано\" - \"Барселона\" (пряко) MaxSport3 16,00 Футбол, Италия, Серия \"А\": \"Интер\" - \"Дженоа\"; 19,00 \"Фиорентина\" - \"Рома\"; 21,30 \"Ювентус\" - \"Каляри\" (пряко) Kanal 3 21,15 \"Спорт в обектива\" Ring.BG 20,00 УЕФА Шампионска лига - магазинно предаване Eurosport 07,55 и 13,25 Снукър: Международен турнир в Китай, полуфинали (пряко) 19,30 Сноуборд: Световна купа в Модена, биг еър (пряко) Eurosport 2 12,45 Фигурно пързаляне: Гран При на Финландия, спортни двойки, волна програма; 14,15 мъже, кратка програма (пряко) 16,30 Футбол, Германия, Първа Бундеслига: \"Байерн\" - \"Фрайбург\"; 19,30 \"Херта\" - \"Лайпциг\" (пряко)", "date": "2018.11.03", "title": "Спортът по телевизията днес"}
{"url": "http://standartnews.com/sport/nash_shtangist_s_tri_svetovni_rekorda_-377420.html", "text": "  Голямата надежда на родните щанги Ангел Русев подобри и трите световни рекорда при 18-годишните в новата категория 55 кг на продължаващото в Ашхабад първенство на планетата по вдигане на тежести за мъже и жени. Със 108 кг в изхвърлянето 17-годишният българин премина световния стандарт и записа името си като първия световен рекордьор при по-младите. Русев стартира с успех със 103 кг, после се справи и със 108 кг, но при задържането на щангата до признаването на опита от съдиите получи болки и това принуди треньорският щаб да се откаже от трети опит за да не провокира по-тежка контузия и за да може да продължи и изтласкването. При трима съперници с „нули\", тези 108 кг наредиха Русев седми в първото движение. В изтласкването българинът започна с успешни 130 кг, след това премина и през 135 кг, за да триумфира като нов световен рекордьор при младите и в това движение със 140 кг. Това му осигури притежанието и на върховото постижение на планетата в двубоя с 248 кг (с 12 кг над стандарта), което го нареди шести в крайното класиране на категорията в Ашхабад. Шампион е Юн Чол Ом от КНДР с 282 кг двубой и със световен рекорд за мъже в изтласкването. По-рано през деня при най-леките дами в кат. 45 кг Даниела Пандова се нареди седма с двубой 141 кг.", "date": "2018.11.03", "title": "Наш щангист с три световни рекорда"}
{"url": "http://standartnews.com/balgariya/dnes_rozhden_praznuva_poetesata_nadezhda_zaharieva-377423.html", "text": "Надежда Захариева, поетеса Доц. д-р Веселин Методиев, историк и политик Георги Мишев, писател, сценарист Диана Митева, изпълнителен директор на Банка ДСК Лилия Абаджиева, театрален режисьор Проф. д.ик.н. инж. Николай Михайлов, председател на Надзорния съвет на \"Трейс груп холд\" Петър Мерков, двукратен олимпийски вицешампион по кану-каяк Светослав Глосов, председател на УС на АПИ Таня Боева, фолкпевица", "date": "2018.11.03", "title": "Днес рожден празнува поетесата Надежда Захариева"}
{"url": "http://standartnews.com/sport/pszh_i_uefa_urezhdali_tayno_finansoviya_fearpley-377418.html", "text": "Football leaks  разкри тайни договорки между Пари Сен Жермен и висши ръководители на УЕФА във връзка с легализирането на действията на френския гранд в светлината на финансовия феърплей, с който още от 2012 година той има проблеми. Разкритията са поместени в Mediapart, като става дума за спонсорски договори, които са осчетоводени със задна дата, доклади на експерти, които не са взети под внимание, както и блокиране на контролни органи. До 2016 година това се е случвало със знанието и съдействието на бившия президент на УЕФА Мишел Платини и неговата дясна ръка Джани Инфантино, който впоследствие бе избран за шеф на ФИФА. Двамата ръководители са контактували със силния човек в ПСЖ Насер Ал-Хелаифи и друг от клубните началници – Жан-Клод Блан. Mediapart съобщава още, че в пристъп на гняв Ал-Хелаифи е изнудил Платини да редуцира глоба от 60 милиона евро до нивото на тази, която е наложена на конкурента от Абу-Даби Манчестър Сити. Инфантино пък е приел да осчетоводи част от спонсорски договор за предходен период, като и в този случай е копирано действие, предприето спрямо Манчестър Сити. Що се отнася до разследването около финансовия феърплей и ПСЖ през 2017 година, първоначално решението е било отложено, а през 2018 година на ПСЖ е било докладвано, че делото е класирано „без последствия по политически причини\".", "date": "2018.11.03", "title": "ПСЖ и УЕФА уреждали тайно финансовия феърплей"}
{"url": "http://standartnews.com/sport/masov_boy_na_galatasaray__fenerbahche-377419.html", "text": "Грозни сцени белязаха голямото дерби на Турция между Галатасарай и Фенербахче. Двата тима направиха спиращо дъха 2:2, но не това бе водещото в случая. Веднага след края на срещата играчи на двата отбора се скупчиха в центъра на терена. Резервите на Галатасарай и фенове на отбора пробиха полицейския щит и атакуваха футболистите на Фенербахче. Телевизионните камери показаха как играч на „канарчетата\" е преследван по терена и с бягство успява да се измъкне в тунела към съблекалните. Наложи се намесата на полиция, а съдията на мача Фърат Айдънус показа три червени картони. Те бяха за Баду Н'Диайе (Галатасарай) и за Жаилсон и Роберто Солдадо от Фенербахче. С това екшънът не свърши. Мелета между фенове на Галатасарай и полицията е имало както по трибуните на „Тюрк Телеком Стадиону\", така и извън стадиона. Трима играчи получиха червени картони след края на срещата. Иначе домакините от Галатасарай изтърваха аванс от два гола. „Джим Бом\" поведе с попадение на Раян Донк в 31-ата минута, а в 49-ата Мартин Линес удвои. Матийо Валбуена върна едно попадение с точно изпълнена дузпа в 66-ата минута, а шест по-късно Жаилсон изравни.", "date": "2018.11.03", "title": "Масов бой на Галатасарай - Фенербахче"}
