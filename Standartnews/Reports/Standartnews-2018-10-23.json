{"url": "http://standartnews.com/biznes/shefove_na_moshtni_kompanii_v_bitka_za_menidzhar_2018-376966.html", "text": "10-те финалисти в 11-то издание на конкурса \"Мениджър на годината\", организиран от списание \"Мениджър\", вече са известни. Те управляват едни от най-големите и авторитетни компании в страната и са извоювали с постиженията си място в българския и европейски бизнес елит. Приходите на управляваните от тях компании надхвърлят 2,6 млрд. лева /по данни за 2017 г./. Кристалната статуетка ще бъде връчена тази година на победителя от президента  Румен Радев. На финалната права в битка за титлата „Мениджър на годината\" застават /представени по азбучен ред/: Александър Димитров, председател на управителния съвет и главен изпълнителен директор на „А1 България\"; Георги Атанасов, управител на „Фесто Производство\"; Данчо Данчев, председател на управителния съвет и главен изпълнителен директор на „Дженерали Застраховане\"; Ивайло Славов, изпълнителен директор на BULPROS; д-р инж. Илия Гърков, вицепрезидент на „Дънди Прешъс Металс\" и изпълнителен директор за България; Павел Пенчев, прокурист на „Еконт Експрес\"; Петя Димитрова, главен изпълнителен директор и председател на УС на Пощенска банка; Радослав Николов, изпълнителен директор на SAP Labs България; Светла Лесова, изпълнителен директор на Mondelez България; Улрих Хеппе, изпълнителен директор на „Фрапорт Туин Стар Еърпорт Мениджмънт\" АД. Победителят в конкурса за 2018 г. ще бъде обявен на 12 ноември, на гала церемония в Софийската национална опера и балет, съобщи Максим Майер, редакционен директор на сп. „Мениджър\". Преди това той съобщи имената на финалистите. Новият носител на титлата „Мениджър на годината\" ще бъде излъчен след финалния, трети кръг на надпреварата, в който се оценяват личностните качества на всеки от претендентите през 360 градусова оценка, включваща специализирани интервюта както със самите участници, така и с техни служители и партньори. Третият кръг дава 10% от общата тежест на окончателните оценки, по които става класирането за титлата. С най-висока тежест са финансовите резултати – 50% и въведените добри корпоративни практики – 40%, измерени в досегашните етапи, поясни  Силвия Пенева, управляващ съдружник в консултантската компания Делойт България. Компанията е автор на методологията, по която провежда селекцията и оценката на кандидатите. Отново имаме много висок интерес към конкурса „Мениджър на годината\" – 65 кандидати подадоха документи за участие тази година, отбеляза тя. 24 сектора на икономиката кандидастваха за Мениджър на годината 2018. 41 от тях преминаха във втори кръг от който са излъчени 10-те финалисти. Приходите на управляваните от класиралите се във втори кръг участници са близо 9,48 млрд. лева /по данни за 2017 година/. От всички подали документи за участие, най-много са лидерите от ИТ индустрията – 20% са от сектор информационни технологии, дигитализация и бизнес решения. 10% са от сектор банки и застрахователи. Също 10% са и участниците от „Енергетика и ресурси\". По 6% са от „Производство\" и „Транспорт и логистика\". И тази година се наблюдава тенденцията от последните няколко издания – стремеж и целенасочено инвестиране от страна на бизнеса в оптимизация на процесите чрез нови технологии, киберсигурност и устойчиво развитие, посочи още Силвия Пенева. Затова и един от показателите, на които „Делойт\" обръща сериозно внимание при оценяването на кандидатите е как определят приоритетите си като ръководители в тези области „Най-добрите и най-достойните се събираме всяка година на това събитие, което спокойно можем да наречем българските Оскари за бизнес постижения\", заяви „Мениджър на годината 2017\", арх. Пламен Мирянов и символичен домакин на пресконференция. Той поздрави новите 10 претенденти за титлата и пожела: „Нека всички ние, мениджъри и висши ръководители, използваме тази трибуна днес, за да излъчваме и своето най-важно послание. А то е, че освен мениджъри, сме и хора. Нека оставяме човешка следа там, където управляваме, нека се отнасяме човешки с нашия човешки ресурс, така че, един ден всеки от тях да казва с истинско уважение „Помниш ли какъв мениджър имахме!\"   Десетимата финалисти в най-престижния бизнес конкурс „Мениджър на годината\" получиха специални двоен магнум бутилки вино Face-to-Face (3л – 4 стандартни бутилки по 750мл.), произведено от New Bloom Winery. Избата е винен партньор на събитието тази година. Уникалните бутилки са пълни с червения купаж Face-to-Face от сортовете Каберне Совиньон, Сира и Регент. Марката включва две бели вина – едното от Совиньон блан, другото Шардоне, розе и две червени вина – от немския Дорнфелдер и бленд от Каберне Совиньон, Сира и Регент. New Bloom Winery e единственият производител в България, който отглежда лозови масиви от немските сортове Дорнфелдер и Регент. Първата реколта на Дорнфелдер бе реализирана именно под марката Face to Face и още на дебюта си на международна сцена беше отличена в Германия.", "date": "2018.10.22", "title": "Шефове на мощни компании в битка за \"Мениджър 2018\""}
{"url": "http://standartnews.com/mneniya/kabinetat_shte_otselee_i_bez_simeonov-376967.html", "text": "В създалата се обстановка след изказването на Валери Симеонов за майките на деца с увреждания правилният изход е вицепремиерът да подаде оставка. Това е категоричен извод. Но също така е вярно, че в конфликта около Симеонов никой не е 100% прав. Премиерът Бойко Борисов казва, че ако Валери Симеонов подаде оставка, държавата може да бъде хвърлена в хаос. Принципно казано това е възможно. Но аз не съм убеден, че при оставка на Симеонов всички деветима депутати от НФСБ до един ще напуснат управляващата коалиция. Така че аз не мисля, че правителството ще падне, ако Симеонов вече не е вицепремиер. Разбира се, трябва се полагат максимални грижи за хората с увреждания. Отдавна е аксиома, че цивилизоваността на едно общество се познава по грижата за своите безпомощни членове, за хората в затруднено положение. Но това не означава, че винаги и безпрекословно могат при всяко положение във фирмите да се назначават определен процент хора с увреждания както предвиждат последните законови промени. Ако в даден град няма достатъчно такива хора, как тогава ще избегнете тези ситуации? По-добре е да се увеличат бюджетните средства, ако трябва чрез някакъв данък, за да може в една висококвалифицирана софтуерна фирма, за която няма съответни специалисти, да назначат такъв човек с увреждания. Аз знам, че сред хората с увреждания има много умни и добри компютърджии. Но да се заставя ултимативно бизнесът да заделя определен брой работни места само за хора с увреждания не е разумно и полезно. Валери Симеонов от самото начало беше против такава промяна, за което и сега получи подкрепата от страна на бизнес организациите. Когато се говори колко милиона да се отделят за хората с увреждания не бива да се забравя, че бизнесът е този, който издържа всички нас. Затова нещата следва много внимателно да се обмислят Трябва да помагаме на майките на децата, които са родени с увреждания, но трябва да мислим и за бъдещите деца, които още не са родени. У нас има около 500- 600 хиляди жени във фертилна възраст, от които зависи оцеляването на българския род. Без всякакво преувеличение. На тези бъдещи майки искам да напомня едни много важни правила, които ще ги каже всеки лекар. Бременността е изключително важно състояние, най-важното в живота на една жена. И тогава са абсолютно противопоказани разни неща-алкохол, цигари, наркотици и т.н. Освен това, когато предстои бременност, жената трябва да си направи скрининг, желателно е също и съвместно генетично изследване със своя партньор. За съжаление има много генетични заболявания. И целта на всички тези изследвания е се предотврати раждането на болно дете. Това трябва да се прави масово и да е грижа на държавата. Някои от мерките, за които говоря, трябва да бъдат задължителни. А ако се върнем към въпроса за Валери Симеонов той влезе в много тежък личностен конфликт с Волен Сидеров, макар да са кум и кумец, а партиите им НФСБ и \"Атака\" да са коалиционни партньори в Обединени патриоти. Но понякога личните конфликти стават нерешими.  В съседна Турция сега властта с ярост гони и хвърля в затвора хората на проповедника Фетхуллах Гюлен. А само преди няколко години президентът Реджеп Ердоган беше пръв приятел с Гюлен, както и с държавния глава на Сирия Асад, с когото сега са врагове. Така става понякога - силните приятелства прерастват в силна омраза. Не мисля обаче, че противоречията в рамките на Обединени патриоти могат да свалят управляващата коалиция, защото БСП като основна опозиция е изключително тежко разделена. Не говоря за избирателите, а за ръководството на партията. Отдавна не съм виждал такива тежки разцепления. Сега вече скандалът е изкаран пред медиите, разни там червени остриета пишат някакви кървави писма и т.н. Затова в голяма степен активността на БСП навън е с оглед потушаване на скандалите вътре. А това рязко сваля потенциала на столетницата като опозиция.", "date": "2018.10.22", "title": "Кабинетът ще оцелее и без Симеонов"}
{"url": "http://standartnews.com/sport/pobedi_za_razgrad_i_petrich_v_a1_atletika_za_mladezhi_v_lukovit-376956.html", "text": "Луковит бе домакин на четвъртия кръг на популярната атлетическа верига на БФЛА и „А1 атлетика за младежи\".Лъчезар Вълчев (Лудогорец – Разград) и Никол Ангелова (Звездите – Петрич) набраха най-много точки в този кръг. Вълчев имаше конкуренция в лицето на Георги Ганджулов (Рилски атлет – Самоков), който бе победител в предишните два кръга. Ганджулов поведе на 60 м със 7.7 срещу 8.0 на Вълчев на шамотената писта на Градския стадион в Луковит. В следващата дисциплина атлетът от Разград регистрира най-добър резултат на скок дължина – 5.41 и победи на 800 м с 2:15.8 като така събра 237 точки срещу 232 на Ганджулов. Трети при момчетата бе Христофор Божанов (Лудогорец – Разград) със 177 точки. При момичетата Никол Ангелова и Ванеса Йочева от „Звездите\" – Петрич завършиха първа и втора с близка разлика 163 срещу 159. Третото място бе за Марта Бахарова (КЛАСА) със 147 т. Състезанието бе уважено от първият вицепрезидент на Европейската атлетическа асоциация и президент на БФЛА и АБАФ Добромир Карамаринов и кметът на община Луковит Иван Грънчаров. А1 атлетика за младежи ще продължи на 17 ноември в Плевен, а финалът е на 2 декември в София.", "date": "2018.10.22", "title": "Победи за Разград и Петрич в А1 атлетика за младежи в Луковит"}
{"url": "http://standartnews.com/lyubopitno/prodavat_na_targ_invalidnata_kolichka_na_stivan_hoking-376940.html", "text": "Аукционната къща \"Кристис\" (Christie's) ще предложи на търг лични вещи на британския физик Стивън Хокинг, сред които екземпляр от докторската му дисертация и инвалидната му количка, съобщава БГНЕС. За продан са обявени общо 22 предмета, сред които книги, научни статии и награди на Хокинг. Едно от петте копия на написаната през 1965 г. докторска дисертация на тема „Свойства на разширяващите се вселени\", подписана от самия учен, се очаква да бъде купена за между 130 000 и 195 000 долара. На търга ще бъде представен и екземпляр от книгата \"Кратка история на времето\" с отпечатъка от палеца на Хокинг и сценария на един от епизодите от анимационния сериал \"Симпсън\", в който се споменава физикът. Ще бъде изложено и якето, с което ученият участва в документален филм. Инвалидната му количка пък е оценена на между 13 000 и 19 500 долара. Получените средства ще бъдат предоставени на благотворителния фонд на Хокинг и Асоциацията за борба с моторните невронни заболявания. Физикът почина на 14 март на 76-годишна възраст в дома си в Кеймбридж. Той е роден на 8 януари 1942 г. в Оксфорд. През 1963 г. е диагностициран с амиотрофична латерална склероза. 22 години по-късно, след усложнения от пневмония, ученият претърпява трахеотомия, в резултат на което губи способността си да говори и започва да използва синтезатор на реч. Здравословното му състояние обаче не попречи на Хокинг да се превърне в един от най-известните теоретични физици на нашето време. Основните области, в които Хокинг прави научни изследвания, са космологията и квантовата гравитация. Той посвещава много време в изучаването на черните дупки. Автор е на теорията за \"изпарението\" на черните дупки – явление, получило названието \"лъчение на Хокинг\". Британецът е написал и много популярни научни книги, включително \"Кратка история на времето\", \"Черните дупки и младите вселени\" и \"Вселената в орехова черупка\".", "date": "2018.10.22", "title": "Продават на търг инвалидната количка на Стивън Хокинг"}
{"url": "http://standartnews.com/svyat/sluchayat_hashogi_vliza_v_dnevniya_red_na_evropeyskiya_parlament-376932.html", "text": "Убийството на саудитския журналист Джамал Хашоги влиза в дневния ред на Европейския парламент. Евродепутатите ще обсъдят случая на фона на растящия натиск върху Саудитска Арабия. Междувременно, властите в Анкара назначиха охрана за годеницата на убития журналист, тъй като тя е турска гражданка. Рияд вече официално призна, че Хашоги е бил убит в консулството в Истанбул. Саудитският външен министър каза, че убийството е било \"огромна грешка\" и обеща на семейството му, че отговорните ще бъдат наказани.", "date": "2018.10.22", "title": "Случаят \"Хашоги\" влиза в дневния ред на Европейския парламент"}
{"url": "http://standartnews.com/svyat/prodavat_na_targ_invalidnata_kolichka_na_stivan_hoking-376940.html", "text": "Аукционната къща \"Кристис\" (Christie's) ще предложи на търг лични вещи на британския физик Стивън Хокинг, сред които екземпляр от докторската му дисертация и инвалидната му количка, съобщава БГНЕС. За продан са обявени общо 22 предмета, сред които книги, научни статии и награди на Хокинг. Едно от петте копия на написаната през 1965 г. докторска дисертация на тема „Свойства на разширяващите се вселени\", подписана от самия учен, се очаква да бъде купена за между 130 000 и 195 000 долара. На търга ще бъде представен и екземпляр от книгата \"Кратка история на времето\" с отпечатъка от палеца на Хокинг и сценария на един от епизодите от анимационния сериал \"Симпсън\", в който се споменава физикът. Ще бъде изложено и якето, с което ученият участва в документален филм. Инвалидната му количка пък е оценена на между 13 000 и 19 500 долара. Получените средства ще бъдат предоставени на благотворителния фонд на Хокинг и Асоциацията за борба с моторните невронни заболявания. Физикът почина на 14 март на 76-годишна възраст в дома си в Кеймбридж. Той е роден на 8 януари 1942 г. в Оксфорд. През 1963 г. е диагностициран с амиотрофична латерална склероза. 22 години по-късно, след усложнения от пневмония, ученият претърпява трахеотомия, в резултат на което губи способността си да говори и започва да използва синтезатор на реч. Здравословното му състояние обаче не попречи на Хокинг да се превърне в един от най-известните теоретични физици на нашето време. Основните области, в които Хокинг прави научни изследвания, са космологията и квантовата гравитация. Той посвещава много време в изучаването на черните дупки. Автор е на теорията за \"изпарението\" на черните дупки – явление, получило названието \"лъчение на Хокинг\". Британецът е написал и много популярни научни книги, включително \"Кратка история на времето\", \"Черните дупки и младите вселени\" и \"Вселената в орехова черупка\".", "date": "2018.10.22", "title": "Продават на търг инвалидната количка на Стивън Хокинг"}
{"url": "http://standartnews.com/svyat/poroy_i_gradushka_navodniha_tsentara_na_rim-376933.html", "text": "Проливен дъжд, съпроводен с градушка, наводни центъра на Рим. За броени минути улиците се превърнаха в реки с големи ледени блокове. Под водата се оказаха няколко станции на метрото и то беше затворено. В историческата базилика \"Свети Себастиан\" водата достигна метър и половина. Гръмотевичната буря беше придружена и от силен вятър. Потребители публикуваха в социалните мрежи впечатляващи кадри от пораженията след градушката, която е била с големината на топки за голф.", "date": "2018.10.22", "title": "Порой и градушка наводниха центъра на Рим"}
{"url": "http://standartnews.com/mneniya/pitayte_pravitelstvoto_za_loko_sofiya_i_za_kanabisa_sashto-376963.html", "text": "Много ми става неприятно, прелюбезни, когато деца реват на публично място. Та какви проблеми имат те?! Ако някой трябва да реве, това сме ние, възрастните! Ето – и телевизия „Алфа\" излъчва черен бланк и никой не смее да пита правителството „Защо?\" Горкият ни премиер – с тези коалиционни партньори, жив да го ожалиш! Да перефразираме Вазова от края на „Хъшове\":  „Бедни, бедни Македонски, защо не умря при...Тройната коалиция?!\" Ама като е решил Борисов да е ятак на нашите патриотични хъшове, хак да му е! Ни благодарност да чака, ни плата! Също Македонски! Защото повечето от тях са от онез патриоти, които в петък вечер страдат за България, а в събота сутрин страдат за зелева чорба! Спокойно можеше да си направи едно правителство само на ГЕРБ, пък който иска да го подкрепя в парламента. По-евтино щеше да му излезе... Повечето пък мои познати - във връзка с последните събития - са решили на Хелоуин да се маскират като български консерватори. Много е модерно, откакто Волен и Бареков се обявиха за такива. Вярно, че кръвожадността им през седмицата бе надмината от социалисти, журналисти и  „умни и красиви\" демократи, които яхнаха убитата журналистка в Русе така, както и ром-изнасилвач не я е яхал. Да ме прощавате за грубия израз (и най-вече – смирена прошка от близките на Виктория!), ама търсех нещо наистина достатъчно гадно да кажа, та белким настигна онова,  което се случи. Съмнявам се, че ще успея! Не мога да си представя, че някой не само ще подозира институциите ни, че може да са замесени в подобно престъпление, но ще настоява и за межународна подкрепа на подозренията си. Какво да им кажеш на такива: абе, хора, ако наистина вярвате, че живеете сред подобни себеподобни...ами, бягайте бързо от тази държава и територия! Ако пък не вярвате и въпреки това се възползвате, то тогава сте още по-непоносими! Случилото се е ужасно, непростимо и травматично във всяко отношение. Може би за това някак бързат да го забравят тези, които най-високо говореха. Политици и журналисти, които държаха исото в гадния хор. После взеха да замазват, че видите ли, доверието общо във властта било ниско, та те затова така. Това обяснение е същото като с турското иго, дето отдавна се е превърнало в българско его. Ти го питаш защо не си е измазал къщата, а той ти вика: „Ами, брат – 500 века турско робство, знаеш как е!\" Не трябва да се забравя! Не само заради паметта на красивото и добро момиче Виктория, а заради колективното прозрение какви неподозирани висоти на самоомразата можем да достигнем! В по-малка и по-весела степен същото се разрази и около надписа на тарабите в мемориалния комплекс в Хирошима. Пак генерализиране, пак обобщения! Има всякакви българи: едни пишат по огради, други крадат от обществените поръчки, трети и четвърти създават красиви неща, правят успешен бизнес или са гениални компютърджии. И сигурно ще се учудите, но в един сравнителен анализ на безобразията, които вършат туристите по света, на България е отредено много, много скромно място. Първенството неизменно се държи от люлките на Западната цивилизация – САЩ и Великобритания, с голямата подкрепа на необятната руска душа, разбира се. После следват Германия, Франция, Италия... Китай уверено се катери нагоре в класацията, откакто на жълтоликите им отпуснаха юздите да шетат по света. Българите са много-много назад (72 място за 2016 година) по брой на официално регистрирани проблеми с туристи от определена страна. Далеч по-напред е държавата България като страна, където има проблеми с туристи, също така регистрирани от официални държавни органи. (Статистиката не отразява жалби, подадени до тур-операторите.   Изследването е на UNWTO – Световната организация по туризъм към ООН.) Та да не бързаме да се самобичуваме за неща, които наистина не си струват! Лани, когато един футболист си изчегърта името с монета  върху Колизеума, не вдигахме толоква шум. Всеки търси начин да се увековечи и от времето на Херострат нищо не може да ни изненада в това отношение. В крайна сметка приказката „Най-невероятното\" е на кротък и възпитан датчанин – Ханс-Кристиян Андересен. Не е от Елин Пелин! Който я е чел, ще се сети какво имам пред вид! Другите веднага да я прочетат – проучителна е! Голяма туристическа вълна обаче  ще се насочи към Канада, която от тази седмица е едно по-щастливо и по-спокойно място. Съветът за контрол над наркотиците към ООН остро осъди легализирането на марихуаната за развлекателни цели, докато потребителите по света посрещат с възторг решението. В Италия даже кръстиха нов слаб джойнт „Трюдо\" по името на канадския премиер. И друго от света на туризма: съдбата на горките магарета на Санторини, която следя със затаен дъх, откакто „Стандарт\" благоволи да даде пространство за словесната ми логорея тук. Правителството официално забрани затлъстели туристи да яздат магаретата на скалистия гръцки остров. За норма е определена границата от 100 кг. Ето с какво трябва да се занимават добрите правителства! А не с телевизия „Алфа\". И тя, и СКАТ трябваше отдавна да са спрени заради вербална агресия и език на омразата, но онази организация на не съвсем благородни девици – СЕМ – не смее. Защото са телевизии – органи на политически партии. То в самата дума – орган - си стои „присъдата\"! Та ако е редно да се пита правителството относно „Алфа\", въпросът е не защо е спряла, а защо изобщо съществува в ефира. Иначе да си я направят в интернет и да си говорят каквото искат. Там контрол няма. Няма обществени средства. Доверие също няма. Вътрешнообщностното доверие. Всъщност за това исках да говоря от самото начало и все отлагам, понеже темата е отчайваща. Все пак става дума за народ, които има израза \"като знам какъв инженер съм, ме е страх да отида на лекар\". Този израз казва много. Доверието между гражданите е мерило за цивилизоваността на едно общество и от космоса е видно, че държави с по-голямо вътрешнообщностно доверие са проспериращи, а членовете им щастливи. И не е непременно това да са високо развити технологични общества. Може и да е полинезийско племе... За жалост няма универсален измерител. Повечето индекси са най-вече бизнес насочени. Един от популярните доклади, които може да проследите всяка година е на Edelman Global Trust Bаrometer и в него има някои общо измервани показатели, но и там натежава бизнес-ориентацията, разположена на фона на данни за доверието в институциите и медиите. Доверието в институциите, образованието, медицината, медиите и т.н. е само част от елементите на вътрешнообщностното доверие. То започва от мястото пред супермаркета, където си оставяте колелото, минава през рейтинга на политиците и пийпълметрията, и завършва с цветята на гроба на близък покойник. В България вероятността колелото и цветята да бъдат откраднати и препродадени е правопропорционална на рейтинга на парламента, полицията, църквата и всишите училища. Или - да припомним думите на Градоначалника от Гоголевия „Ревизор\": \"На кого се смеете? На себе си се смеете?\" Не вярваме на институциите, защото не вярваме в себе си, а нито един политик не се е издигнал над нивото на избирателите си. И да,  прав е Енгелс – машината е етап от развитието на общественото съзнание. Не е обратното. И най-страшното: как искаме децата ни да си повярват, като ние не си вярваме помежду си и в себе си?! Едно семейство, в което всеки ден родителите гръмко си обясняват как не вярват един в друг, какви точно деца ще отгледа и възпита? Помните ли какви снимки се появиха в мрежата и в медиите веднага след мерзкото посегателство в Русе? На местния шеф на полицията – имал бил ланец и пръстен, приличал на мутра. Недочакали и невярващи на институциите, медии и политици ни заляха с вълна от маразъм която ще ни трови още дълго, колкото и да се опитваме да забравим. Какво значение има как изглежда шефът на полицията, ако успее за броени часове да разкрие извършителят? Да, през последните години почти няма знаково убийство или стопанско престъпление с големи последствия, за което да е бил посочен и осъден виновник. И това е гигантски проблем.  Но още по-големият проблем е как реагирахме като общество на убийството на Виктория. Същият проблем е и когато Волен си спира телевизията понеже е недоволен от Валери и пуска надписи „Питайте правителството\". Същият проблем е, когато комшийката на село вика през плета на съседа си: „Абе, Иване, тури една врата на тоя дворен клозет, бе! Децата ни пораснаха, за срамотите станахме!\", а той отговаря, искрено недоумяващ: „Що, ма?! Що да слагам врата, какво може да се открадне от тук?\" Най-отвратителното е, че спекулациите продължават. Те радостно бяха пренесени от политици в чужбина, откъдето да се завърнат под формата на международни упреци към България. И в момента Корнелия Нинова обикаля паланки и градчета да обяснява колко катастрофално лошо е управлението на Борисов. Вчера в Подуене даже казала, че Борисов си отива, но оставя разрушена държава и „много години и усилия ще ни трябват да я възстановим\". Сега... Станишев и Виденов вече я възстановяваха – не беше много отдавна, та помним. Но не искам да се заяждам, а да попитам: не може ли да се прави агитация, като кажеш, че ще направиш нещата по-добри, а не като обясняваш колко е ужасно положението в момента? Освен, че е по-полезно за вътрешнообщностното доверие, по-хитро е. Във втория случай все ще се намери да се сети някой, че и ти си част от „положението в момента\". Но, не! Още от времето на филмите за глупавите стражари и смелите партизани Нинова си вярва, че недостатъците на опонента са нейни лични достойнства! Ох, спирам я тази тема! Тежка е. И да питам и аз нещо правителството: не може ли да помислим и ние, като канадците...нещо за канабиса...таковата?! Повярвайте, малко спокойствие му трябва на този народ, ведрина, смях и да не мисли постоянно, че ще му откраднат колелото. Слабият канабис много помага в това отношение.", "date": "2018.10.22", "title": "Питайте правителството! За Локо София и за канабиса също"}
{"url": "http://standartnews.com/svyat/propadna_pod_v_universitet_v_sasht_30_sa_raneni-376935.html", "text": "Най-малко 30 души бяха ранени при пропадане на пода в университет в американския щат Южна Каролина. На клип, публикуван в социалните мрежи, се вижда как студенти, събрали се на парти буквално изчезват с пода под тях. Срутил се е почти цял етаж на сградата. 23-ма души са били откарани в болница. Сградата, в която стана инцидента, е построена 2004 година. Случаят се разследва.", "date": "2018.10.22", "title": "Пропадна под в университет в САЩ, 30 са ранени"}
{"url": "http://standartnews.com/kultura/rumyana_zaharieva_iz_tsyala_germaniya_chetyah_tvorbi_na_blaga_i_radoy_ralin-376964.html", "text": "„Ръкавици за студената война\" от Румяна Захариева e новият хит със знака на „Хермес\" на родния книжен пазар. Преди излизането си в България, романът има 5 издания в Германия, където писателката се радва на голяма популярност. Това е историята за едно българско детство от средата на предишното столетие. Авторката е родена в Балчик. Завършва Английската гимназия в Русе и „Славянска и английска филология\" в университета Friedrich Wilhelm в Бон. От 1970 година живее в Германия. През 1978-а издава на немски първата си стихосбирка, „Крива затворена\", която осем години по-късно излиза от печат и в България. Следват романите на немски  „Имало едно време сега\", „Ръкавици за студената война\" - в оригинал 7 Kilo Zeit, „Меча кожа\", „Транзитна виза за живота\"... Захариева е отличена с литературните награди на Северен Рейн-Вестфалия и Die LESE, член е на немския ПЕН клуб и на Съюза на германските писатели. Майка е на две дъщери, които обичат България и българския език, щастлива баба е на четири внучета. На 31 октомври в софийския „Гринуич център\" от 18 и 30 часа е премиерата на „Ръкавици за студената война\". „Това е прекрасен текст,  изпълнен с привидна наивност, но всъщност е невероятно сложен, потънал в аромати, във видения, в истории... Населен е с чудни, истински, до болка автентични образи – на хора, които обживяват по ненадминат начин атмосферата на един отминал и така невероятно възкръснал в думите на Румяна Захариева свят. Свят, привидно мъничък, събран в шепата и сърцето на едно будно и обладано от любопитство дете - и безкраен, жив, плътен, повличащ, изпълнен с цветове и чудесни, несрещани никъде другаде подробности за едно сякаш загубено за националната ни памет минало. Румяна Захариева е талантлив и мъдър разказвач, езикът й е метафоричен, пределно богат, изпълнен с образи, с аромати и смайващи подробности\", казва Владимир Зарев. - Госпожо Захариева, кога и защо заминахте за  Германия? - Бях на 15, когато се запознах и влюбих в западногермански интелектуалец. Той ме чака 5 години, докато порасна достатъчно. През това време редовно си разменяхме писма. Завърших Английската гимназия в Русе. Омъжих се за него точно на 20-ия ми рожден ден. След като сключихме граждански брак в Русе, през 1970-а последвах съпруга си в Бон. - Казвате, че през 1990-а сте престанала да пишете стихове и на български – каква беше причината за това? - Бях поетеса без родина и език. Знаех български, английски и руски. Принудих се да науча немски на място. Разговарях със съпруга си само на английски А след около 5 години езикова изолация прописах на немски. Първата ми стихосбирка бе публикувана в Германия през 1978-а, а в България - през 1985-а. Вестник „Пулс\" отрази публикацията, но с това приключи моето съществуване в родината като творец. Вече имах две деца, а през 1987-а ме приеха в Съюза на западногерманските писатели.  През 1990-а излезе от печат първият ми роман, написан на немски \"7 Kilo Zeit\". Българските ми колеги ме забелязваха само като преводачка... - Какво се случи, за да се върнете отново към родния си език? - През  2016-а  главният редактор на списание  „Съвременник\"  Владимир Зарев ми даде шанса да публикувам свои стихове, а през 2017-а  и проза - и пак прописах на български. Безкрайно съм благодарна. - Превеждали сте Блага Димитрова на немски: какво харесва германската публика в лириката на една от най-известните ни поетеси? - Съвременното й звучене. Непресторената ѝ силна и нежна изразност. Категоричността ѝ, с която тази велика жена по мъжки защитава правото си, правото ни на духовно съществуване. - Къде и как се запознахте с Блага, какво всяка от вас хареса у  другата? - Обадих й се по телефона, казах й две думи за себе си и пожелах да преведа нейни стихове на немски под заглавие \"Verurteilt zur Liebe\" -\"Осъдени на любов\". Тя ме покани на среща във всекидневната си... Започнахме дългогодишен творчески и приятелски, да, дори и женски  разговор. Книгата ѝ излезе от печат през 1981-а. Правех четения из цяла Германия и винаги представях и свои преводи - най-често на Блага, на Константин Павлов, любовната лирика на Радой Ралин... А едно от забележителните ни събития беше, когато Блага Димитрова, Анжел Вагенщайн, Петко Симеонов и други известни сънародници пристигнаха в Бон, а аз имах честта да ги представя със съдействиета на посолството ни. Блага харесваше стиховете ми Особено тези за дъщерите ми. Смяташе, че трябва да стана \"Дедециус на българската литература в Германия\". Тя пък ми стана редактор на стихосбирката \"Обмяна на сънища\" с издател Румен Леонидов, когото също много ценя. - Книгата ви „Ръкавици за студената война\"  е изключително българска, а има пет издания в Германия – как си обяснявате този интерес? - Сърцето на тази моя книга под наслов \"7 Kilo Zeit\" е опитът ми да представя едно конкретно, но и общочовешко детство през социализма в България.  По време оно в Западна Германия, че и до сега, най-голям успех жънат писателите от бившия соц лагер, които арогантно се дистанцират от българския си корен и \"рисуват\" родината си само в черно и бяло През 80-те години на Запад нямаше нюансирано представяне на социалистическата ни действителност.  А романът ми за  българското детство в края на 50-те  до средата на 60-те години им говореше хем за трудността,  хем за красотата да ставаш човек под дамоклевия меч на нормата – грам, стотинка, сантиметър, петгодишен план и т.н.  Моят разказ е за това как да бъдеш възпитаван на труд и чрез труд може да има и лоша страна. Защото брането на лайката, на памука и царевицата в очите на политически просветените си беше законна експлоатация на детския труд. Но тя не ни навреди. - Каква беше България на вашето детство? - Като деца бяхме творци на собствената си радост, на гордостта си, че вършим нещо полезно за всички. Няма да забравя как в Английската гимназия в Русе пеехме в хор хитовете на Том Джоунс и ревяхме с цяло гърло \"Тих бял Дунав\". Каквото и да ставаше, постоянно бяхме в движение.  Сегашните шепа \"творящи и правещи\" обричат и нас, и децата ни, и внуците ни на пасивно слушане, на гледане отстрани, на жалко съществуване като консуматори: Пазарувам - значи съм - По какво си приличат и по какво се различават читателите в България и в Германия? - Като че ли в България много повече се зачита самобитното - това, което ти отваря нови духовни и душевни хоризонти. - В кои моменти най-силно сте усещала носталгията – въпреки че Германия е на тpи часа път по въздуха от България? - В началото, по време на езиковата ми изолация и преди да се родят децата ми. - Кои са най-българските черти в характера, които са ви помагали да преодолявате перипетиите по света? - Селският ми инат и вроденият ми оптимизъм. - Чели ли сте, примерно, „Патиланци\" на внуците си? - Не. Но ги водя редовно на \"Патиланци\", където играят от сутрин до вечер и учат български от децата, с които общуват. - Какво, според вас, в момента се чете най-много из западна Европа? - Най-търсена е така наречената от мен \"аха-литература\":  написаните по поръчка на издатели и редактори книги, които са микс от елементи на всичко вече прочетено и научено в живота и училището на средностатистическия бюргер. Пример за това е поредицата за Хари Потър. Колкото по-често читателят казва: \"Аха! И този мит съм го чувал, и за подобен герой съм чел\" и т.н., толкова повече се купува книгата. И наистина се чете. - Следите ли какво пишат международните медии за България? - Те не могат да минат без враг. Затова често нарочват страни като България и започват да преписват клишета едни от други. Съзнателно градят отрицателен имидж на съответната черна овца от Европейския съюз. - Имате ли фаворит сред авторите от новите генерации в родната поезия и проза? - Познавам до някъде творчеството  на поетите до 45, тъй като от началото на годината работя над превода на Антология на най-младата българска лирика на немски. Още не познавам младата българска проза, защото съзнанието ми е обзето от желанието да преведа две мои любими съвременни книги - \"Поп Богомил и съвършенството на света\" на Владимир Зарев и \"Среднощен етюд за стари глупаци\" - новелите на Златимир Коларов.  За мен понятието \"млад творец\" означава \"творец с младо мислене\". - Над какъв авторски проект работите в момента? - От 3 години насам пиша нов роман на немски под заглавие \"Die Ruhestifterin\" - много трудно за превод на български: нещо като ироничното \"Блюстителката на реда\". Това е трагикомичната история на самотна германка-старица, католичка, която мрази всички деца, компютри, чужденци, друговярвящи и другомислещи.", "date": "2018.10.22", "title": "Румяна Захариева: Из цяла Германия четях творби на Блага и Радой Ралин"}
{"url": "http://standartnews.com/biznes/publikuvat_razchetite_ot_byudzheta_za_2019_g-376930.html", "text": "Очаква се в понеделник Министерството на финансите да публикува държавните разчети от бюджета за следващата година. От сметката ще стане ясно колко пари ще влязат в хазната, но и колко ще похарчи държавата. По предварителна информация отбраната ще получи с около 137 млн. лева повече. Пари ще има и за здраве - близо 500 млн. допълнително. До момента е ясно, че правителството е заложило по-високи пенсии, но и повече удръжки за работещите. Максималният осигурителен доход се увеличава на 3 000 лева, а минималната работна заплата става 560 лева, вместо сегашните 510.", "date": "2018.10.22", "title": "Публикуват разчетите от бюджета за 2019 г."}
{"url": "http://standartnews.com/biznes/biznes_agentsiite_na_viena_i_sofiya_podpisaha_sporazumenie_za_satrudnichestvo-376959.html", "text": "В присъствието на кметовете на София и Виена Йорданка Фандъкова и Михаел Людвиг днес в австрийската столица бе подписано двустранно споразумение (City-to-City Agreement) между бизнес агенция Виена и Столичната общинска агенция за инвестиции. Подписи под документа сложиха Герхард Хирци, управител на Бизнес агенция Виена, и Владимир Данаилов. Партньорството между двете структури е от ключово значение за развитие на бизнеса в София и Виена. Наскоро в София отвори врати австрийската компания „Карго партнерс\" с 22 млн.евро инвестиция и 200 работни места. В рамките на тази година три български компании откриха офиси във Виена. Днес в австрийската столица на посещение са 11 български компании, водени от Столичната общинска агенция за инвестиции. Те работят в сферата на банковия, финансов сектор и биотехнологиите.", "date": "2018.10.22", "title": "Бизнес агенциите на Виена и София подписаха споразумение за сътрудничество"}
{"url": "http://standartnews.com/biznes/upravitelyat_na_bnb_poluchava_reyting_a_ot_global_finance_-376947.html", "text": "Управителят на БНБ Димитър Радев получи оценка А- в престижната класация на списание  Global Finance - годишните награди на най-добрите  управители на централни банки, съобщава investor.bg. Тези награди се основават на класация сред гуверньорите на 85 държави и са известни под името Global Finance World's Best Central Banker 2018. За сравнение, същата оценка получава и Марк Карни – управител на английската централна банка. А президентът на Европейската централна банка Марио Драги е с оценка А. Управителите са оценени по постиженията в области като: контрол над инфлацията; стабилност на паричната единица; цели, свързани с икономическия растеж; лихвена политика. Оценките са от А (най-високата) до F (най-ниската), като награди се дават само на управителите получили оценка А- . Според класацията с оценки B - по-ниски от тези на гуверньора на БНБ, са управителите на централните банки на Чехия, Полша, Унгария, на скандинавските държави, които не са членки на еврозоната, както и на Швейцария.", "date": "2018.10.22", "title": "Управителят на БНБ получава рейтинг A- от Global Finance"}
{"url": "http://standartnews.com/biznes/biznesat_e_protiv_masovata_podmyana_na_kasovi_aparati-376943.html", "text": "Представители на бизнеса определят масовата подмяна на касовите апарати заради новите изисквания на приходната агенция като пореден удар върху легалната икономика. Старите фискални устройства трябва да излязат от употреба до края на март следващата година, срок, който според търговците  е нереалистичен, става ясно от репортаж на БНР. Целта на промените, обяснена от НАП, е отчитането на продажбите в реално време, софтуерът се подменя или се пренастройва, за да се отчитат търговците на всеки пет минути за всяка касова бележка. Потребителите пък ще имат възможността да проверяват чрез разработено от приходната агенция приложение дали касовите бележки, които получават, са реални. Какво извън допълнителният финансов разход притеснява бизнеса, казва Ричард Либеров, председател на асоциацията на заведенията. \"Говорим за фискален апарат, който трябва да бъде сменен, който струваше триста лева, сега най вероятно ще струва повече. Тук става дума за смяна на софтуерната програма също. Изисква се от НАП цялостен достъп до програмата и до целия софтуер на заведението. Това значи всеки един чиновник да има пълен достъп до ноу хау всяка седмица и няма как обратно да бъдем гарантирани, че няма да има злоупотреба с това ноу хау\". Затова браншовите организации, които работят с фискалните устройства, настояват за промени в законовите разпоредби. И още: след това от шест до девет месеца отсрочка за изпълнението на измененията.", "date": "2018.10.22", "title": "Бизнесът е против масовата подмяна на касови апарати"}
{"url": "http://standartnews.com/biznes/haznata_gubi_blizo_330_mln_lv_godishno_ot_neotcheteni_oboroti-376945.html", "text": "Близо 330 млн. лева губи хазната годишно от неотчитане на обороти, съобщи в предаването \"Хоризонт до обед\" по БНР говорителят на Националната агенция за приходите Росен Бъчваров. По думите му - срокът за въвеждане на новите правила за касовите апарати, според които продажбата ще се отчита пред данъчните до пет минути по електронен път, е напълно изпълним: \"Но условието той да бъде изпълнен и спазен от всички е да започнат всички работа в един разумен срок, защото при всички промени във фискалните устройства в последните десет години, основните трудности произтичаха от това, че работата започваше примерно 20 дни преди крайният срок, което затруднява изпълнението\", каза Бъчваров. От петък приходната агенция започна масови проверки за спазване на данъчно-осигурителното законодателство от строителните компании. Засега са установени случаи на \"заплата в плик\" и невнасяне на пълния размер на осигуровките. \"Но обнадеждаващото е, че няма хора към момента, които да нямат трудови договори\", допълни говорителят на приходната агенция Росен Бъчваров.", "date": "2018.10.22", "title": "Хазната губи близо 330 млн. лв. годишно от неотчетени обороти"}
{"url": "http://standartnews.com/biznes/finansovoto_ministerstvo_publikuva_proekta_na_darzhavniya_byudzhet_za_2019_g-376951.html", "text": "Министерството на финансите публикува законопроекта за държавния бюджет на Република България за 2019 г. и актуализираната средносрочна бюджетна прогноза за периода 2019-2021 г., която представлява мотивите към него. В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година. Нов момент в съдържанието на прогнозата е включването на повече информация при представянето на разходните политики – както с фискални измерители, така и посредством ключови индикатори за измерване на степента на изпълнението им. Ключови цели продължават да бъдат запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС. В настоящата прогноза се запазват целите за бюджетното салдо, заложени в СБП за периода 2019-2021 г., съответно за 2019 г. дефицит от 0,5 % от БВП, а за 2020 г. – балансирана бюджетна позиция, която се запазва и през 2021 година. Приходните и разходните политики в тази прогноза са продължение на заложените в СБП за периода 2019-2021 г., като за надграждането с нови са взети предвид както макроикономическите аспекти, така и разширените фискални възможности за осигуряване на финансиране на приоритетните секторите и за реализиране на хоризонтални мерки, засягащи бюджетната сфера. Изразени като процент от БВП, при приходите за периода 2019-2021 г. се наблюдава тенденция за спад от 37,7 % до 35,8 %, а в номинален размер се увеличават, като от 43 857,0 млн. лв. за 2019 г. се очаква да достигнат 47 582,3 млн. лв. през 2021 година. В частта на данъчната политика са отчетени ефектите от настъпилите към момента промени в данъчното законодателство, свързани с реализиране на мерки за подобряване на събираемостта, стимулиране на икономическото развитие, намаляване на административната тежест и въвеждане в националното законодателство на разпоредби от европейското право в областта на данъците. В средносрочен план се предвижда запазване на ниските данъчни ставки на корпоративните данъци и тези на данъците върху доходите на физическите лица, което допринася за повишаване на икономическия растеж и има положително влияние върху търсенето и предлагането на труд. Разходите, изразени като процент от БВП, за периода 2019-2021 г. също бележат спад от 38,2% до 35,8%, което представлява средногодишна консолидационна стъпка от около 1,2 пр. п. от БВП и имат основен консолидационен принос за постигане на целите за дефицита. В номинален размер разходите се увеличават, като от 44 457,0 млн. лв. за 2019 г. се очаква да достигнат 47 582,3 млн. лв. през 2021 година. Приоритетите на Бюджет 2019, които надграждат вече заложените в средносрочната бюджетна прогноза от пролетта приоритети и допускания за развитие на секторните и хоризонталните политики, са социалната политика, образованието, отбраната и политиката по доходите. В сферата на социалната политика са предвидени средства в размер на: 40,4 млн. лв. допълнително за всяка година от прогнозния период (50 % повече спрямо средствата през 2018 г.) за целеви помощи за отопление с цел социална закрила и равни възможности; 150,0 млн. лв. допълнително за всяка година от прогнозния период за гарантиране на финансовата рамка на проекта на Закон за хората с увреждания и проекта на Закон за личната помощ при тяхното приемане; 7,0 млн. лв. във връзка с въвеждането на нов вид месечна помощ за деца без право на наследствена пенсия от починал родител, съгласно промените в Закона за семейни помощи за деца, като размерът на помощта за 2019 г. е 115 лева. Политиките за достъпно и качествено образование се осъществяват чрез цялостен интегриран подход, базиран на обвързаните и съгласувани действия на институциите на национално и местно равнище. Средствата от държавния бюджет основно са насочени към четирите стълба за финансиране на системата, съгласно Закона за предучилищното и училищното образование, както и към финансиране обучението на студенти и докторанти, определено въз основа на комплексната оценка на качеството на обучение. Политиката в областта на отбраната предвижда да бъде спазено изискването за достигане на разходите за отбрана до определения процент от БВП, в съответствие с Националния план за повишаване на разходите за отбрана на 2 на сто от БВП на Република България до 2024 г., като в бюджетната рамка за 2019 г. общо разходите за отбрана възлизат на 1 839,3 млн. лв., което представлява 1,58 % от БВП. Осигурени са средства за поддържане и развитие на националните отбранителни способности и способностите, свързани с колективната отбрана, в т.ч. средства за изпълнение на одобрените от Народното събрание инвестиционни проекти. В политиката по доходите, освен вече предвиденото в СБП от пролетта на тази година увеличаване на размера на минималната работна заплата през следващите години (от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 г.), в настоящата прогноза е заложена мярка за увеличение с 10 % на средствата за заплати и осигурителни вноски в бюджетния сектор от 2019 г., с което ще се осигури възможност за увеличаване на индивидуалните основни месечни заплати на заетите, въз основа на заеманата длъжност и оценките за постигнатите резултати. За 2019 г. увеличението на възнагражденията на педагогическия персонал средно е с 20 % с цел достигане през 2021 г. на удвояване спрямо 2017 г. на средствата за възнаграждения на педагогическите специалисти. Предвидени са промени в механизмите за разпределение на целевата субсидия за капиталови разходи и на общата изравнителна субсидия. При разпределението на целевата субсидия за капиталови разходи към основния и допълнителния компонент е предвиден и допълнителен ресурс за подпомагане на общините от 4-та и 5-та категория за подобряване състоянието на социалната и техническа инфраструктура на територията им. Изменението на механизма за разпределение на общата изравнителна субсидия по общини през 2019 г. е свързано с определянето на условие за достъп до субсидията. Право да получават изравнителна субсидия през 2019 г. имат общините, чиито постоянни данъчни постъпления към 31 декември 2017 г. на един жител са по-ниски от 120 % от равнището им за страната на един жител. Приоритет за страната остава и успешното усвояване на средствата от европейските фондове и програми на ЕС, чрез които да се постигне устойчив икономически растеж, по-висока заетост, социално включване и териториално сближаване и изграждане на конкурентоспособна и иновативна икономика. Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг от 22,2 млрд. лв. през 2019 г. до ниво от 22,0 млрд. лв. към края на 2021 г., респективно от 19,1 % до 16,5 % от прогнозното ниво на БВП. Нивото на консолидирания дълг на сектор „Държавно управление\" се очаква да продължи да спада, движейки се в диапазона от 22,5 % до 17,7 % от БВП или между 24,3-23,5 млрд. лв. Прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергенция от 60 %, което ще гарантира запазване на равнището на държавна задлъжнялост в устойчиви граници, респ. водещата позиция на Република България сред 28-те държави членки на ЕС по отношение на ниското ниво на дългова тежест. Оценките за намаляващи рискове и стабилни перспективи за развитието на публичните финанси в България, които се отчитат в прегледите и прогнозите на Европейската комисия, на международните финансови институции и рейтинговите агенции, са ориентир за реалистичността на целите на фискалната политика и на бюджетните прогнози.", "date": "2018.10.22", "title": "Финансовото министерство публикува проекта на държавния бюджет за 2019 г."}
{"url": "http://standartnews.com/balgariya/eksperti_ot_viena_shte_konsultirat_sofiya_po_izgrazhdane_na_instalatsiyata_za_rdf_gorivo-376960.html", "text": "Кметът на община Виена Михаел Людвиг изрази готовност да продължи да сътрудничи на София с експертна помощ в областта на управлението на отпадъците. За това се разбраха днес на среща кметовете на София Йорданка Фандъкова и на австрийската столица – г-н Людвиг. В областта на управлението на отпадъците, където експерти от „Виена енерджи\" консултират София, опитът на австрийската столица, е много важен и актуален, посочи кметът Фандъкова. Сътрудничеството на София и Виена в тази област започна още при предходния кмет на Виена г-н Михаел Хойпъл. В София, благодарение на европейската солидарност, са изградени съвременни инсталации за преработка на отпадъци и отделянето им за рециклиране. От отпадъците се произвеждат ресурси като електричество и компост. На финала е разработката на последния етап за изграждане на инсталация за производство на топло- и електроенергия от РДФ-гориво, получено от завода за отпадъци на София. Опитът и експертната помощ на Виена, която е най-добрият град за живеене в света, е много полезен и важен за нас в разработването на ефективни модели за промяна и развитие на града, каза кметът Фандъкова. Темите, от които се интересувате, са написани и в нашата работна програма, каза кметът на Виена г-н Людвиг. По думите му в момента Виена също разширява мрежата на своето метро и развива обществения транспорт, а въпросите, свързани с екологията, климатичните промени и интелигентните градове, са много съществени. София ще продължи сътрудничеството си с Виена по приоритетни области, с които се променя и развива града. През последните години двете столици имат утвърдено сътрудничество в областта на транспорта, транспортната инфраструктура, екологията, управлението на отпадъците, борбата с климатичните промени и културата. Развива се и сътрудничеството в областта на икономиката и бизнеса. Експерти от община Виена са помагали и продължават да консултират Столичната община в различни сфери. През годините са развити активни контакти в сферата на транспорта, споделянето на ноу-хау в областта на паркирането, което е развито в София на база на опита на австрийската столица. София развива и разширява системата си за обществен транспорт на база на опита на община Виена. Фандъкова посочи, че активно продължава изграждането на столичното метро, като за последните 10 г. построихме около 30 км нови линии, а в момента строим нова трета линия на метрото. Метрото на София се изгражда с помощта на европейско и местно финансиране. В София са обновени 90% от тролейбусния парк, над 50% от автобусния, продължава изпълнението на програмата за закупуване на нови автобуси и вече са доставени първите електробуси, предстои доставянето и на нови 13 трамваи. На срещата, която се проведе в сградата на община Виена, присъстваха Н.П. д-р Иван Сираков - посланик на България в Австрия, Николай Стойнев - зам. председател на Столичния общински съвет, Владимир Данаилов - главен изпълнителен директор, Столичната общинска агенция за инвестиции.", "date": "2018.10.22", "title": "Експерти от Виена ще консултират София по изграждане на инсталацията за РДФ гориво"}
{"url": "http://standartnews.com/biznes/s_byudzhet_2019__vdigat_s_20_uchitelskite_zaplati-376965.html", "text": "Учителските заплати ще се увеличат средно с 20% през 2019 г. Скокът е заложен в проектобюджета за 2019 г., а целта е през 2021 г. възнагражденията на педагозите да се удвоят спрямо получаваните през 2017 г. Освен в системата на образованието, ще се увеличат средствата за заплати и на персонала за изборните длъжности и на заетите в съдебната власт, за които законодателно е регламентиран механизъм за формиране на възнагражденията. Повече пари ще вземат и работещите към МВР, както и към системата на правосъдното министерство. Целта на повишаването на възнагражденията е продължаване на политиката за укрепване на капацитета, пише в проектозакона, публикуван на сайта на финансовото министерство. Запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар, са ключовите цели, заложени в бюджет 2019. Приоритети са социалната политика и повишаването на доходите, образованието и отбраната, пише в проекта, изготвен от ведомството на Владислав Горанов. Както вече е известно, от 1 януари 2019 г. минималното възнаграждение скача от 510 на 560 лева. То ще се повиши още два пъти - на 610 лв. от 2020 г. и на 650 лв. от 2021 г. За догодина е заложено и увеличение с 10% на средствата за заплати и осигурителни вноски в бюджетния сектор. С това ще се осигури възможност за увеличаване на индивидуалните заплати на заетите въз основа на заеманата длъжност и оценките за постигнатите резултати. В номинално изражение за догодина за заплати на чиновници, държавата ще плати 6,5 млрд. лв. при 5,7 млрд. лв. за тази година. В бюджет 2019 за пенсии са предвидени с 1,5 млрд. лв. повече в сравнение с тази година.  Хората с увреждания ще получат допълнително 150 млн. лв. В сектор „Образование\" за догодина ще се отделят допълнителни 25 млн. лв. за кръжоци и занимания по интереси на учениците, 8 млн. лв. - за диференцирани добавки за хранене на децата, 8 млн. лв. - по механизма за работа с деца и ученици от уязвими групи. За дуалното обучение и професионални гимназии, профилирани в сфери с бъдещ недостиг на работници – 1.6 млн. лв. За първи път от  следващата учебна година се предвижда допълнителните дейности в детските градини и училищата -  спорт, часове по езици и изкуства, които сега се плащат от родителите, да минават през бюджетите на детските и учебните заведения. Целта е дейностите да се осчетоводяват официално и върху тях да се плащат данъци. Във висшето образование се увеличава трансферът за издръжка на студентите и докторантите с 38 млн. лв., като разпределението ще бъде на база на рейтинговата система. За първи път държавата ще поема изцяло или частично таксите за обучение на студенти по специалности с бъдещ недостиг на пазара на труда. За целта ще бъдат отделени 2 млн. лв. Министерството на финансите ще спази изискването на НАТО България да отделя 2% от БВП за отбрана към 2024 г., като за целта през 2019 г. за сектора ще бъдат предвидени 1.58% от БВП, или 1.839 млрд. лв.  ", "date": "2018.10.22", "title": "С бюджет 2019:  Вдигат с 20% учителските заплати"}
{"url": "http://standartnews.com/sport/medalistite_ni_ot_mladezhkata_olimpiada_se_pribraha_v_balgariya-376941.html", "text": "Състезателите от младежкия олимпийски отбор се прибраха в България. Надпреварата в Буенос Айрес беше най-успешната за страната ни досега. Спортистите ни завоюваха 10 отличия, като четири от тях са от смесени отборни състезания с атлети от други националности. В индивидуалните състезания те донесоха две олимпийски титли, два сребърни и два бронзови медала. Мариела и Панайот са акробатите, които спечелиха на България двете най-високи отличия - едно в индивидуалното състезание на двойки и едно - като част от мултинационален отбор. Олимпийската шампионка по акробатика за младежи Мариела Костадинова сподели пред екипа на NOVA, че е радостна от случилото се и не е очаквала медал от Олимпиадата. „Не можах да осъзная какво е станало, докато не дойдохме тук и всички хора ни посрещнаха. Това значи колко близки има и колко се радват на теб всички, даже някои повече от мен се радват\", каза вторият олимпийски медалист по акробатика за младежи Панайот Димитров. Другият златен медал завоюва лекоатлетката в тройния скок Александра Начева. След сребро от Европейското в Унгария и злато от Световното във Финландия, това е нейният трети медал от престижни състезания за годината. „Това е трето отличие, само че то е по-уникално от другите, защото все пак е от Олимпиада и наистина емоцията е неописуема. Особено тук, като виждам всички хора, които ни чакат, колко ни се радват. В момента, в който стъпих на стълбичката, осъзнах, ще това е различно. Само ние си знаем какво ни е коствало - всички лишения, всички тренировки. Да, може да нямам време да се виждам с всичките си приятели, но аз съм си избрала този път и съм готова на всички лишения. Знаех, че ще се отплатят тази година\", сподели Александра. „Това са най-добрите ни младежки олимпийски игри и аз съм много горда, защото видях светлина в тунела и тези деца - 25 спортисти, да вземат 10 медала, от които 5 златни, за мен е нещо невероятно\", каза председателят на Българския олимпийски комитет /БОК/ Стефка Костадинова. След успешното представяне, младите ни атлети споделят, че се стремят към нови върхове и класиране за Олимпиадата през 2020 в Токио.", "date": "2018.10.22", "title": "Медалистите ни от младежката олимпиада се прибраха в България"}
{"url": "http://standartnews.com/balgariya/pozitivnite_naglasi_spryamo_es_prodalzhavat_da_dominirat_sred_balgarite-376953.html", "text": "Позитивните нагласи  спрямо ЕС продължават да доминират в българското общество, показва проучване на изследователски център \"Тренд\", направено от 1 до 9 октомври сред 1006 души. Това съобщиха от агенцията. Само 16 на сто от българите изразяват отрицателно отношение към ЕС. Най-голям дял остават тези, които имат положително отношение - 46 на сто.  48 на сто са на мнение, че България по-скоро е спечелила от членството си в ЕС срещу 26 процента, които заявяват, че страната ни по-скоро е загубила. Според 38 процента положението в страната се е подобрило след присъединяването към ЕС, докато 18 на сто са на обратното мнение. При хипотетичен референдум за членството на България в ЕС над половината (55 на сто) от всички запитани декларират, че биха гласували за това страната ни да остане част от общността срещу 21 процента, които биха гласували за излизане на България от Съюза. Въпреки зачестилите националистически послания в българската политика, българите остават проевропейски настроени, отбелязват от \"Тренд\". Привържениците на ГЕРБ остават с подчертано позитивни нагласи спрямо ЕС, докато БСП все повече се превръща в евроскептична партия заради новия курс на Корнелия Нинова на резервираност спрямо Съюза, коментират  социолозите. Посоката на развитие на ЕС среща по-нюансирани позиции сред българите. 38 на сто са на мнение, че ЕС се развива в правилна посока, докато 31 процента смятат, че се развива в грешна. Нуждата от промени в ЕС се споделя от 69 процента от всички пълнолетни български граждани, като според 39 на сто ЕС има нужда от радикални промени, според 30 процента -  от малки промени, а според 8 на сто -  ЕС няма нужда от промени. На въпрос за казуса с наказателната процедура срещу Унгария  най-голям дял (43 на сто) отговарят, че не са запознати с процедурата. 41 процента от всички запитани смятат, че тя е несправедлива. От \"Тренд\" уточняват, че  част от нагласите се формират основно през фигурата на унгарския министър-председател Виктор Орбан, който се ползва със симпатиите на немалка част от българските граждани. Въпреки това близо една трета са българите, които са на мнение, че България не трябва да се намесва пряко в казуса чрез налагане на вето на процедурата, срещу 25 процента, които са на обратното мнение. Но и тук делът на тези, които не знаят или не могат да преценят остава най-висок (43 на сто). Въпреки защитната позиция на българите към Унгария по повод процедурата на Европейския парламент срещу страната, 58 на сто от всички български граждани застават срещу идеята на Будапеща мигрантите, които са вече на територията Европейския съюз, да бъдат връщани в държавата, която ги е приела. Едва 10 на сто от пълнолетните българи пък подкрепят идеята за развитието на Европа на две скорости, докато 60 на сто са на противоположното мнение. Проучването е направено по поръчка на вестник \"24 часа\".", "date": "2018.10.22", "title": "Позитивните нагласи спрямо ЕС продължават да доминират сред българите"}
{"url": "http://standartnews.com/balgariya/arestuvaha_golemi_pechatari_na_falshivi_banknoti_v_slanchev_bryag-376958.html", "text": "Разкрита е най-голямата печатница за неистински парични знаци в последните 11 години, обяви на брифинг зам.- главният прокурор Иван Гешев, цитиран от Агенция Фокус. „За последните 3 дни не сме правили исторически анализ, може и да е най-голямата печатница в последните 20-30 години\", коментира той. „Намерени са в различна степен на довършеност над 11 млн. евро и над 1,8 млн. щатски долара\", заяви Иван Гешев. Заместникът на ръководителя на Специализираната прокуратура Димитър Петров допълни, че са претърсени над 30 адреса, на които са открити фалшивите парични знаци. Иван Гешев уточни, че печатницата е открита в хотел в Слънчев бряг. На 20 октомври беше разкрита организирана престъпна група с цел разпространение на фалшиви парични знаци с користни цели, каза наблюдаващият прокурор Евгения Деянова. „Като обвиняеми са привлечени 4 лица\", заяви тя и уточни, че лицата са задържани в процес на изготвяне на паричните знаци. „Във вторник предстои внасяне на искане за постоянно задържане под стража на четиримата\", обясни прокурор Деянова. „Това са банкноти с индикатив, какъвто до момента не е бил намиран\", коментира тя. „Банкнотите имат всички елементи на защита, воден знак и светещи линии, както истинските\", поясни Евгения Деянова. „Предстои банкнотите тепърва да бъдат предоставени за анализ, включително на Интерпол\", каза още наблюдаващият прокурор. Собственикът на хотела в Слънчев бряг, в който е открита фабриката за фалшиви пари, е един от участниците и е задържан, уточни директорът на ГДБОП главен комисар Ивайло Спиридонов. „Организираната престъпна група е изключително конспиративна. Двете от основните лица, които бяха задържани в момента на печатане на банкнотите, са контингент по тази линия от доста години\", обясни той. „Лицата взимаха предохранителни мерки. По случая са използвани всички способи на СРС\", допълни Ивайло Спиридонов. „Самите обекти си мислеха, че се крият\", коментира той. „По този случай може да бъде написана книга\", посочи гл. комисар. „Има установени тайни квартири, които бяха обискирани. Парите са намерени на различни места, складирани\", поясни той. „Една такава печатница не работи постоянно, а веднъж на няколко години. Въпросните парични средства се складират на различни места и поетапно се изваждат на пазара\", обясни Ивайло Спиридонов. „Парите се пласират там, където вървят. Клиентите идват до България, за да си ги вземат\", посочи той. „Работим по случая от януари, избрали сме точния момент\", каза още Ивайло Спиридонов. Задържаните лица във фабриката в Слънчев бряг са от Пловдив и едни от най-известните в този вид престъпност, допълни Иван Гешев. „Тази престъпна дейност е много специфична. Изисква определени знания и технически умения\", обясни той. „Обикновено това се практикува от хора, които имат траен опит в тази насока\", коментира Иван Гешев. „Няма данни банкнотите да са пласирани в обменните бюра в Слънчев бряг. Ще се извършат проверки във всякакви насоки\", обясни зам.-главният прокурор и уточни, че фабриката е нова и не е работила преди. Директорът на ГДБОП главен комисар Ивайло Спиридонов допълни: „Лицата са на много високо ниво в този вид престъпност\". За 3 дни беше претърсена къща с парцел, намираща се в Симеоновград, обяви още зам.-главният прокурор Иван Гешев. „В множество тайници в цялата къща и в двора се намериха над 1500 консервирани различни предмети\", заяви той. „В бидон за зеле са намерени видимо метални предмети от сребро и злато. Намерен е и още един венец като този, който ви показахме преди\", посочи Иван Гешев. „Обектите са били заровени в земята, на 60-70 сантиметра, в различни пластмасови съдове\", уточни той. „Целият парцел е насипан с пирони и с метални предмети с цел да се затрудни проверката с металотърсачи\", коментира зам.-главният прокурор. „Извършена е предварителна селекция на място от археолози. Не са изземани нещата, които те са преценили, че не са истински\", обясни Иван Гешев и допълни, че са иззети само предметите, които по първоначален анализ са културно-исторически ценности. „Бизнесът с иманярството върви с бизнеса с измамите. Част от иманярите, освен истински културно-исторически ценности, продават и реплики, на лицата, на които могат да ги пробутат\", коментира Гешев. „Върху експертизата на намерените предмети работят над 40 археолози в НИМ\", уточни той. „Теоретично да приемем, че половината предмети са истински, това ще се окаже най-голямата операция в този сегмент в новата ни история\", заяви зам.-главният прокурор. „На 6 ноември ще има експозиция на спасеното от правоохранителните органи в последните 20 години. Подозирам, че след експертизата и на тези вещи, може да се окаже, че обемът им е повече от цялата експозиция\", каза още Иван Гешев.", "date": "2018.10.22", "title": "Арестуваха големи „печатари“ на фалшиви банкноти в Слънчев бряг"}
{"url": "http://standartnews.com/balgariya/mareshki_karakachanov_i_simeonov_da_napusnat_pravitelstvoto-376962.html", "text": "Вицепремиерът Красимир Каракачанов стои плътно зад колегата си Валери Симеонов и го подкрепя в битката му срещу майките на деца с увреждания. Това е мнението на лидера на ВОЛЯ Веселин Марешки, разпространено от пресцентъра на партията. „Както се видя и предни пъти, той го подкрепя във всички негови изцепки. Явно това им е единственото спасение – да се крепят взаимно, за да останат колкото се може по-дълго в управлението. С всичките си действия двамата показват, че са дезертирали от предизборните си обещания и от програмата си, водени само от личния интерес\", се казва в становището. „Затова колкото по-бързо тези двамата напуснат правителството, толкова по-добре ще е за България и българския народ\", категоричен е Марешки.", "date": "2018.10.22", "title": "Марешки: Каракачанов и Симеонов да напуснат правителството"}
{"url": "http://standartnews.com/balgariya/haralan_aleksandrov_i_andrey_raychev_za_valeri_simeonov_maykata_e_svyata_psihopat_i_fashist-376938.html", "text": "Образът на майката в нашето общество е сакрален. Това е образът на майката-мъченица, който в един момент се оказа опетнен. За мен Валери Симеонов демонстрира случай на психопатология спрямо изказването си за тези майки. Просто потрес! Това каза в сутрешния блок на БНТ социалният антрополог Харалан Александров във връзка със скандалното поведение на вицепремиера Валери Симеонов по адрес на майките на деца с увреждания, определяйки ги като \"кресливи жени с уж болни деца\". ,,Бих искал да видя Симеонов наказан заради това свое безобразно говорене'', заяви Александров и накрая добави, че политиката у нас отдавна е напуснала границите на разума и логиката. ,,Разбира се, все още се срещат някои изключения от правителството'', допълни социалният антрополог. ,,Валери Симеонов си позволи да пресече една много червена линия, която се казва фашизъм, защото това неговото беше фашистко изказване. А фашистът има желание да унищожава'', сподели по темата социологът Андрей Райчев. ,,Той прекали до такава степен, че просто не виждам как политическата му кариера ще продължи в дългосрочен план. Той наруши табу, унижавайки и без това слаби хора'', заяви още Райчев. Относно бъдещето на Обединените патриоти Райчев смята, че ако коалицията между тях се разпадне, едва ли ще влязат скоро пак в парламента. ,,Ако се разделят, ще видят парламент през крив макарон. Часовникът цъка, поради което трябва час по-скоро да изяснят отношенията помежду си'', посочи той. ,,В момента големите играчи на родната политическа сцена са Бойко Борисов и Корнелия Нинова. В този смисъл ГЕРБ и БСП се готвят за големия мач през през май, а през септември ще бъде изигран реваншът'', заключи социологът.", "date": "2018.10.22", "title": "Харалан Александров и Андрей Райчев за Валери Симеонов: Майката е свята! Психопат и фашист!"}
{"url": "http://standartnews.com/balgariya/otkrivat_bronzovata_kashta_v_tsentara_na_sofiya-376937.html", "text": "В понеделник в София ще бъде официално открита скулптурата \"Бронзовата къща\". Работата по арт инсталацията започва преди 13 години. Тя трябваше да е готова за началото на европредседателството на България, но се забави с месеци и изграждането приключи дни преди края му. Средствата за реализацията на проекта идват изцяло от автора му - Пламен Деянофф. Изграждането на скулптурата в пространството срещу Националната галерия беше съпътствано от скандали и полемики както в арт средите, така и в общината.", "date": "2018.10.22", "title": "Откриват \"Бронзовата къща\" в центъра на София"}
{"url": "http://standartnews.com/balgariya/rabotodatelite_zad_valeri_simeonov_natiskat_na_ulitsata_e_nepravilno_nasochen-376955.html", "text": "Валери Симеонов за пореден път намери здрав гръб  лицето на работодателите. Двете страни - вицепремиер и бизнес, се разбраха по всички точки от законодателния план. И се оказа, че са на едно мнение. Фокусът от натиска на улицата не бил насочен в правилната посока, констатира Васил Велев от АИКБ. А тя била към икономически растеж, докато натискът бил за разпределяне на блага. Този уличен натиск, тези протести няма да ни доведат до добро, искаме стабилност на правителството, добави и шефът на КРИБ Кирил Домусчиев. Бизнесът и Симеонов са единодушни и срещу въвеждането на квотите за хора с увреждания. Проблемът с тяхното интегриране не се решава чрез квоти и забрана за освобождаване, а чрез адаптиране на работната среда, добави Васил Велев. Глобата в проектозакона за хората с увреждания в размер на 30%, ако бизнесмен откаже да ги назначи, била един вид нов данък за бизнеса, недоволства капиталът. Ние срещнахме пълно разбиране с вицепремиера по всички въпроси и това не е случайно, добави Кирил Домусчиев, като изтъкна, че като човек от бизнеса той лесно разбирал проблема на бизнеса. А в тази къща, посочи той Министерския съвет, синдикатите само идвали да искат. Затова били вредни, повтори тезата с Домусчиев. Бизнесът и Симеонов са на едно мнение срещу повишаването на максималния осигурителен праг на 3000 лв., да не се отлага реформата в таксата за битовите отпадъци според \"замърсителят плаща\" и срещу продължаването на плащането на първите три дни от болници. Валери Симеонов заяви, че работодателите са прави да се обявяват срещу нови данъци, които липсват от управленската програма. \"Още няма и година, ние вече посягаме върху тази тема, това не е нищо, освен нарушаване на програмата\", недоволства Симеонов и отсече, че депутатите на НФСБ няма да подкрепят тези законови промени в новия бюджет. По думите му вдигането на прага от 2600 на 3000 лв. щял да доведе до удар върху печелившия бизнес в България, оттук следвало и евентуално изтичане на работна ръка. А за болничните вицето на Борисов отсече: \"Откъде накъде бизнесът ще плаща? Ако тогава е проявил разбираме, аз не виждам защо сега?\", припомни той за правилото за първите три дни болничен, който се поема от работодателя, въведено по време на кризата преди осем години.", "date": "2018.10.22", "title": "Работодателите зад Валери Симеонов: Натискът на улицата е неправилно насочен"}
{"url": "http://standartnews.com/balgariya/toplofikatsiya_sofiya_reshava_koga_da_pusne_parnoto-376939.html", "text": "Седмицата започва с рязко застудяване и валежи от дъжд. Максималните температури в Западна България ще паднат до под 10 градуса. Затова днес \"Топлофикация София\" ще реши кога да пусне парното в столицата. От дружеството са в постоянна комуникация с Националния институт по метеорология и хидрология. За да бъде пуснато парното в София, трябва да бъдат изпълнени няколко задължителни, уредени от закона, условия: да има три последователни дни със средна денонощна температура под 12 градуса, прогноза за трайно застудяване на времето. От дружеството съветват потребителите да освободят винтилите на парното максимално, за да се обезвъздуши системата. Директорите на болнични заведения, училища и детски градини, ще могат да направят заявление в \"Топлофикация София\", след което в рамките на ден топлоподаването към тях ще бъде изпълнено.", "date": "2018.10.22", "title": "\"Топлофикация София\" решава кога да пусне парното"}
{"url": "http://standartnews.com/balgariya/otkrivat_pulse_fitness_mladost-376954.html", "text": "Напредва строежът на Pulse Fitness Mladost. Клубът се изгражда на територията на столичния квартал Младост, в  непосредствена близост до най-големия бизнес парк в България. Обектът, разположен на внушителна площ, ще предлага над 5 000 кв.м фитнес зони, 5 зали за групови занимания, специализирани студия за Spining и зала за бокс, просторен SPA център, паркинг за над 400 автомобила и био ресторант. Проектът е уникален за територията на България и се изпълнява по най-високите световни стандарти -  цялостният облик на сградата съчетава в себе си модерна архитектура, био-елементи, функционалност и разбира се - красота. Комплексът, чието официално откриване се очаква през 2019, ще предлага удобства, от най-висок клас в комфорта на истински Healtliving оазис. ", "date": "2018.10.22", "title": "Откриват Pulse Fitness Mladost"}
{"url": "http://standartnews.com/balgariya/valeri_simeonov_nyama_da_podava_ostavka_shte_chaka_reshenie_na_politicheskiya_savet-376949.html", "text": "Вицепремиерът Валери Симеонов заяви, че няма намерение да подава оставка. Майките на деца с увреждания, които се събират на протест пред Министерския съвет, настояват Симеонов да подаде оставка след негово изказване, в което той ги нарича \"група кресливи жени\", а децата им \"уж болни\". Коментарът за оставката Валери Симеонов направи след среща с представители на работодателски организации в Министерския съвет. Валери Симеонов обясни, че има две хипотези, при които той би си подал оставката - първата е по политически причини и то само ако тя му бъде поискана от премиера Бойко Борисов и неговите коалиционни партньори. Втората хипотеза е по лични причини. Той твърдо и категорично застава зад всяка дума, казана по адрес на майките на деца с увреждания. „Когато политическия съвет реши и поиска оставката ми - аз ще я подам. С други думи, още по-конкретно да ви кажа, става въпрос за мнението на трима човека: г-н Борисов, г-н Каракачанов и г-н Сидеров. Когато те поискат оставката ми, аз ще я подам. Не виждам никакви причини по лични съображения да подам оставка. Защото няма за какво. Човек не подава оставка затова, че казва истината. Боли - не боли, това е истината. Аз стоя зад своите думи\", категоричен бе Симеонов. Категорично сме за отпадането на квотите в Закона за хората с увреждания, каза вицепремиерът след срещата с работодателските организации. Според него квотите, които задължават назначаването на хора с инвалидност, са абсолютно несъстоятелни. „Това води до съответни санкции, които са в размер на 30% от минималната работна заплата. В България има остър недостиг на работна ръка – няма работодател, който да не назначи инвалид, стига да му върши работа\", обясни той. Според вицепремиера в тези текстове е заложен популизъм, прикрит под грижата за инвалидите. „Една такава санкция от минималната работна заплата автоматично се превръща в закон за всички тези предприятия на дребния и средния бизнес – то се превръща в един допълнителен данък\", уточни още Симеонов. Представители на работодателските организации заявиха категорично, че не приемат уличен натиск и такъв от социалните мрежи за оставки на представители на правителството. „Ние имаме обща позиция относно поредното искане за оставка, което е абсолютни нелегитимно, под натиск, нелегитимен на улицата, злоупотреба със социалните мрежи. И ако преживяхме три абсолютно ненужни оставки на министри, които работят добре, четвърта много трудно ще преглътнем. Не може улицата да диктува поведението на хората в тази сграда - визирам правителството. Ако някой иска отново да доведеме 20 000 - ние ще го направим, но няма да дадем законно избраната власт да се подменя по силата на уличния натиск\", заяви Евгени Иванов от КРИБ. Срещата между работодателите и вицепремиера Валери Симеонов е по искане на бизнеса. Те категорично не са съгласни с някои промени в данъчните закони, като увеличаване на максималния осигурителен праг от 2600 на 3000 лева, както и работодателите да плащат първите три дни болнични и не са съгласни със задължението да назначат във фирмите си хора с увреждания - за фирми до 50 души това са 2 човека с увреждания, а с над 50 души - 2% от личния състав. Категорично сме за отпадането на квотите в Закона за хората с увреждания, каза вицепремиерът след срещата с работодателските организации. Според него квотите, които задължават назначаването на хора с инвалидност, са абсолютно несъстоятелни. „Това води до съответни санкции, които са в размер на 30% от минималната работна заплата. В България има остър недостиг на работна ръка – няма работодател, който да не назначи инвалид, стига да му върши работа\", обясни той. Според вицепремиера в тези текстове е заложен популизъм, прикрит под грижата за инвалидите. „Една такава санкция от минималната работна заплата автоматично се превръща в закон за всички тези предприятия на дребния и средния бизнес – то се превръща в един допълнителен данък\", уточни още Симеонов.", "date": "2018.10.22", "title": "Валери Симеонов няма да подава оставка, ще чака решение на политическия съвет"}
{"url": "http://standartnews.com/balgariya/mayki_na_detsa_s_uvrezhdaniya_protestirat_iskat_ostavkata_na_valeri_simeonov-376952.html", "text": "Започна протестът под надслов „Оставка на вицепремиера Валери Симеонов!\", организиран от майки на деца увреждания. Десетки протестиращи са се събрали пред сградата на Министерски съвет, като се очаква протестът да продължи до 17.30 часа. Движението в района се осъществява безпроблемно. Повод за протестните действия станаха думите на вицепремиера Валери Симеонов след заседание на Националния съвет за тристранно сътрудничество, че Законът за хората с увреждания е бил започнат като опит да се угоди на една „група кресливи жени, които спекулират с децата си, изкарвайки на пек и дъжд тези уж болни деца\". Законът беше частично подкрепен от съвета на 16 октомври. От БСП подкрепиха искането на майките за оставката на Валери Симеонов. „Вицепремиерът Валери Симеонов не може да остане повече на поста си заради думите си за майките на деца с увреждания\", заяви лидерът на левицата Корнелия Нинова. От Брюксел министър-председателят Бойко Борисов се извини от името на правителството за казаното от вицепремиера Валери Симеонов по адрес на майките на деца с увреждания, а самият Симеонов обясни, че думите му са извадени от контекста, а в основата на неговото изказване е мнението, че с децата инвалиди се спекулира. По-рано днес самият Валери Симеонов заяви, че не вижда причини да подаде оставка въпреки насрочения протест, защото казва истината и стои зад своите думи. Вицепремиерът коментира още, че когато коалиционните му партньори в лицето на Бойко Борисов, Красимир Каракачанов и Волен Сидеров поискат оставката му, той ще я даде.", "date": "2018.10.22", "title": "Майки на деца с увреждания протестират, искат оставката на Валери Симеонов"}
{"url": "http://standartnews.com/balgariya/ataka_svali_politicheskoto_si_doverie_ot_valeri_simeonov_vmro_oshte_mislyat-376957.html", "text": "Ръководството на \"Атака\" сваля политическото си доверие от вицепремиера Валери Симеонов, обвиха от пресцентъра на партията. \"Ръководството на \"Атака\" сваля политическото си доверие от вицепремиера Валери Симеонов заради недопустимите обиди към хора с увреждания. Ще настояваме да бъде предложен друг представител на Патриотите за вицепремиер\", се посочва още в съобщението. По-рано председателят на парламентарната група на Обединени патриоти Волен Сидеров настоява за незабавно свикване на Коалиционния съвет (ГЕРБ-Обединени патриоти) до края на деня. \"Настоявам за незабавно свикване на Коалиционния съвет (ГЕРБ-Обединени патриоти) до края на деня - 22 октомври 2018 г., на който да бъде разгледан въпросът с недопустимото поведение на Валери Симеонов и незабавната му оставка като вицепремиер\". Това се посочва в изявление на председателя Сидеров, съобщиха от пресцентъра на партията. \"В 21 век физическото отсъствие на премиера Бойко Борисов от страната не пречи да бъде осъществена конферентна връзка с него и той да участва в Коалиционния съвет, макар и от разстояние\", смята Сидеров. Искането на Сидеров за свикване на Коалиционен съвет е изпратено до премиера и лидер на ГЕРБ Бойко Борисов, до председателя на ПГ на ГЕРБ Цветан Цветанов, до вицепремиера и лидер на ВМРО Красимир Каракачанов и до вицепремиера и лидер на НФСБ Валери Симеонов. ВМРО ще представи позицията си за исканата оставка на вицепремиера Валери Симеонов на коалиционен съвет, насрочен за вторник следобед. Така коментира пред репортери във Велико Търново народният представител от ВМРО Милен Михов исканата от различни организации оставка на вицепремиера Валери Симеонов. Той подчерта, че разговорът между коалиционните партньори през медиите вреди на единството на коалицията. \"Ние имаме какво да кажем, искаме да чуем много неща, но това ще стане там, където се решават нещата между легитимните ръководства на трите партии\", отбеляза Михов и допълни, че това е причината да не изрази пред медиите и личното си мнение по въпроса. \"Решението и становището на ВМРО ще бъдат търпеливо подготвени и категорично заявени\", каза той. На журналистически въпрос за възможните варианти за развитие на ситуацията, той отговори, че в тази динамична среда вариантите излизат от политиката и здравия разум. \"Свидетели сме на неочаквани решения и позиции, които не могат да бъдат прогнозирани\", каза народният представител.", "date": "2018.10.22", "title": "Атака свали политическото си доверие от Валери Симеонов, ВМРО още мислят"}
{"url": "http://standartnews.com/balgariya/hvanaha_na_patya_chetirima_trafikanti_na_nelegalni_migranti-376946.html", "text": "Задържани са четирима мъже за трафик на нелегални мигранти, съобщи пресцентърът на МВР. Криминалистите от ОДМВР - Хасково, заедно с колегите си от РУ - Харманли и Димитровград, предприели оперативни действия по сигнал за превоз на нелегални мигранти в района на автомагистрала „Марица\", получен на 19-ти октомври т.г. В ранните часове, на магистралата в посока Пловдив, те спрели лек автомобил „Мерцедес\", шофиран от 23-годишен харманлиец, с когото пътували негов съгражданин на 22 г. и 21-годишен свиленградчанин, както и микробус „Фиат\", управляван от 22-годишен от с. Бисер, който следвал леката кола. В товарния отсек на микробуса криминалистите открили 19 чужди граждани между 13 и 26 г., самоопределили се като афганистанци (16 от тях) и пакистанци (трима). Дванайсетте непълнолетни момчета са предадени на Дирекция „Социално подпомагане\" – Димитровград, а останалите са настанени в СДНВЧ - Любимец. Четиримата българи са били задържани до 24 часа в РУ- Димитровград, по случая е образувано е досъдебно производство по чл.281 от НК, а документирането му продължава под наблюдението на прокуратурата. В хода на работата срещу двамата водачи на автомобилите са започнати и бързи производства, тъй като се е установило, че водачът на микробуса е управлявал под въздействието на тетрахидроканабинол, а шофьорът на мерцедеса – без свидетелство за правоуправление в едногодишен срок от наказването му по административен ред за същото деяние.", "date": "2018.10.22", "title": "Хванаха на пътя четирима трафиканти на нелегални мигранти"}
{"url": "http://standartnews.com/balgariya/premierat_ako_tragna_da_iskam_ostavkata_na_simeonov_silovo_pravitelstvoto_shte_padne-376961.html", "text": "Ако тръгна да искам оставката на Валери Симеонов силово,  мигновено ще се счупи цялата конструкция, с един подобен акт правителството ще падне. Така премиерът Бойко Борисов коментира на пресконференция в Дубай проблемите в коалицията и настояването за оставка на вицепремиера. „На пръв поглед искането на оставка от моя страна нарушава споразумението, че „Обединени патриоти\" взимат решения помежду си. Без решение на „Обединени патриоти\" не мога да го направя. Аз мога да му поискам оставката, но това няма правна стойност в нашите взаимоотношения. Ако тръгна силово да искам неговата оставка, така както настояват майките – това означава, че мигновено ще се счупи цялата конструкция\", допълни още Борисов. По думите му, въпреки че майките на деца с увреждания казват, че не търсят сваляне на правителството, с един подобен акт – то ще падне. „В никаква друга конфигурация не виждам как ще се развие\", заяви още премиерът. По думите му е малко по-сложно. „Когато се касае за министри, излъчени от ГЕРБ по коалиционното споразумение, въпреки че ми се сърдят след това, дето се вика не питам. Нося партийна отговорност към избирателите, които са ни изпратили тази част от управляващата коалиция. Нашите партньори са в по-сложна ситуация. „Обединени патриоти\" са три партии и помежду си имат коалиционно споразумение. След това с тях трите сме подписали ние нашето коалиционно споразумение, знаейки през цялото време колко различни и нееднакви сме в своите програми и разбиране. Така бяха отредили българските избиратели, така го направиха\", заяви още министър-председателят. Надявам се „Обединени патриоти\" да оправят взаимоотношенията си - когато са си слагали подписите като отговорни политици, сме се разбрали за четири години, каза още Бойко Борисов. Премиерът подчерта, че моралният акт на несъгласието си с казаното от вицепремиера Валери Симеонов си го е изразил в петък пред всички медии. „Оттук нататък мога само да помоля да доизпълним ангажимента си, който имаме към майките на деца с увреждания\", каза премиерът. По думите му техните деца не са не са уж болни. „Те са болни, ние го виждаме\", заяви още премиерът. „Не мога от името на Валери Симеонов да поема, какъвто и да е ангажимент\", заяви още премиерът. Във връзка с искането на Волен Сидеров за конферентна връзка за коалиционен съвет, Борисов заяви: „Имам телефон, да ме потърсят\", каза Борисов. По отношение на майките на деца с увреждания Борисов заяви: „С цялото си уважение се отнасям към тях, претенции могат да имат за мои думи, на министрите от ГЕРБ или ако не изпълнят тези ангажименти\", допълни премиерът. На въпрос дали той в случая се явява заложник на споразумението с патриотите, Борисов отговори: „Естествено, че съм заложник. Коалиционно споразумение означава, че се залагаш и в рамките на това споразумение, поемаш пасивите, които ти носи\", каза премиерът. На въпрос дали той е заложник на нежеланието на Валери Симеонов да подаде оставка, Борисов отговори: \"Да подам аз, това ли ми казвате? И да хвърля държавата в хаос, преди да се приеме бюджета или всичко това, което творим досега да отиде на вятъра, както десетилетия е отишло\". „Надявам се колегите от „Обединени патриоти\" да решат помежду си взаимоотношенията си. Видно е, че между Валери Симеонов и Волен Сидеров има огромно напрежение. Когато са си слагали подписите, са ги слагали като отговорни политици и сме се разбрали това да е за четири години. Оттук насетне всичко друго би било дезертиране, бягане от отговорност или нарушаване на споразумението\", допълни още премиерът.", "date": "2018.10.22", "title": "Премиерът: Ако тръгна да искам оставката на Симеонов силово правителството ще падне"}
{"url": "http://standartnews.com/balgariya/borisov_se_sreshtna_s_ministarpredsedatelya_na_obedinenite_arabski_emirstva-376950.html", "text": "Държим на приятелските връзки с ОАЕ и желаем да ги развиваме и задълбочаваме, заяви премиерът Бойко Борисов по време на срещата си с вицепрезидента, министър-председател на ОАЕ и управник на емирство Дубай шейх Мохамед Бин Рашед Ал-Мактум. Българският министър-председател отбеляза, че цени високо наличието на взаимна политическа воля за активизиране на двустранното сътрудничество. Премиерът Борисов специално изтъкна ролята на Дубай в развитието на българо-емиратските връзки. Той отбеляза, че в ОАЕ е съсредоточена най-многочислената в региона българска общност, като по-голямата част от нейните представители живеят и работят именно в Дубай. Българският министър-председател изрази своите поздравления към емиратското ръководство и народа на ОАЕ за постигнатото по пътя на развитието и технологичното модернизиране на страната. Премиерът Борисов изрази увереност, че България и федералната монархия могат да си сътрудничат успешно в сфери като информационните технологии, селското стопанство, инфраструктурата, туризма и сигурността. Според министър-председателя би било от полза и за двете страни, ако се насърчават контактите между представителите на бизнеса. Емиратските инвеститори са добре дошли у нас, отбеляза премиерът Борисов, като изтъкна възможностите в българските индустриални зони. Министър-председателят Бойко Борисов благодари за гостоприемството и отправи покана към шейх Мохамед Бин Рашед Ал-Мактум да посети България в удобно време, за да се запознае с потенциала на страната ни и за да продължи обсъждането на пътищата за разширяване на взаимното сътрудничество.", "date": "2018.10.22", "title": "Борисов се срещна с министър-председателя на Обединените арабски емирства"}
{"url": "http://standartnews.com/balgariya/premierat_poseti_politseyski_tsentar_v_dubay-376944.html", "text": "Министър-председателят Бойко Борисов посети Центъра по операциите на полицията в Дубай. Той е на официално посещение в Обединените арабски емирства и днес ще се срещне с вицепрезидента и министър-председател на ОАЕ и управник на емирство Дубай шейх Мохамед Бин Рашед Ал-Мактум. В Центъра по операциите на полицията премиерът Борисов се запозна с автомобилите, техниката и ресурсите, с които разполагат в Дубай. От там се координира дейността на 28 хиляди камери в целия град. В Центъра постоянно дежурят 80 полицейски служители. Ръководителят на полицията генерал-майор Абдула Халифа Ал-Мери презентира възможностите и придобивките на органите по сигурността в Дубай, а министър-председателят Борисов акцентира върху мерките, които страната ни е взела по сигурността на границите - с техника и жива охрана. Той посочи, че само преди дни бяха осигурени 341 нови полицейски джипове за нуждите на българската гранична полиция и допълни, че страната ни планира цялостна модернизация на Института по криминалистика.", "date": "2018.10.22", "title": "Премиерът посети полицейски център в Дубай"}
{"url": "http://standartnews.com/balgariya/dogodina_byudzhetat_za_zdrave_shte_se_uvelichi_s_okolo_490_mln_leva-376942.html", "text": "Проектобюджетът на Националната здравноосигурителна каса (НЗОК) за следващата година ще бъде обсъден на заседание на Надзорния съвет на институцията. Предвиждат се повече пари по почти всички направления, съобщи БНТ. Догодина бюджетът за здраве ще се увеличи с около 490 млн. лв. Така ще надхвърли 4 млрд. лв. С 18 млн. е увеличен бюджетът за личните лекари. 28 млн. повече ще има за прегледи при специалисти и 7 млн. - за изследвания. Най-сериозно увеличение има в бюджета за болниците. Той е с почти 180 млн. лв. повече в сравнение с тази година. При лекарствата, където обикновено има най-голям преразход, увеличението е с над 117 млн. лв. Агенцията по трансплантации и Медицинският одит се обединяват в нова структура, която ще е на подчинение на здравния министър и ще контролира и болниците. С 18 млн. лева е увеличен бюджетът за личните лекари, 28 млн. лева повече ще има за прегледи при специалисти и 7 млн. лева - за изследвания. Проектобюджетът предвижда също над 100 млн. лева повече за онколекарства за лечение в болница и още 14 млн. лева за домашно лечение. Парите за плащания към чужди здравни каси се увеличават с над 80 млн. лева. С тях ще се погасяват натрупаните през последните години дългове, заради които се създаде напрежение. От следващата година Фондът за лечение на деца и Комисията за лечение в чужбина преминават към Здравната каса. На фона на дебатите около новия здравен модел, проектобюджетът предвижда драстични промени още от следващата година. За да намалеят разходите на касата, се предлага парламентът да дава съгласие за разкриване на нови болници. Сега това може да прави здравният министър. Болниците ще могат да сключват договори за нови дейности като скенер или ядреномагнитен резонанс например, само ако са в регион, в който няма такива. Разрешението ще дава Министерският съвет.", "date": "2018.10.22", "title": "Догодина бюджетът за здраве ще се увеличи с около 490 млн. лева"}
{"url": "http://standartnews.com/balgariya/sds_tarsi_sayuznitsi_za_udvoyavane_na_bvp_na_stranata_za_sledvashtite_10_godini_-376948.html", "text": "СДС е заявила желание и търси подкрепа от други политически формации за обединение около идеята за удвояване на БВП на страната за следващите 10 години. Това каза председателят на Съюза не демократичните сили Румен Христов по време на дискусия на тема „Българите - европейски граждани с европейски доходи - десният път за постигането на тази цел\". „Не се учудвайте, че една дясна формация като Съюза на демократичните сили говори за доходите, защото ние смятаме, че покрихме всички политически изисквания от страната на Европейския съюз и за развита пазарна икономика, и за условията за членството ни е ЕС и НАТО, и трябва да преминем към следващия етап, а именно повишаване на жизненото равнище на българските граждани,\" посочи той. Ние смятаме обаче за разлика от БСП, че пътят, който трябва да се ползва за повишаването на тези доходи, не е елементарното раздаване на средства през държавния бюджет, за нас най-важното е да създадем условия и икономиката да има по-ускорен растеж\", изтъкна той. Според него България бележи успехи в някои области, но все още има дейности, които трябва да бъдат свършени. „Ако погледнем средносрочната политика на правителството, вероятно днес ще излезе и проектобюджетът за 2019 г. и някои от темповете лично нас от СДС не ни удовлетворяват\", каза той. Румен Христов посочи, че икономически растеж от 3.2% или достигане до 118 млрд. лв. през другата година е недостатъчен. България, като държава с нисък старт и ниска база, трябва да търси възможност за увеличаване на БВП в рамките на 5-6%. Заложеният темп на инфлацията е между 1,6-1,8, а виждаме, че вече имаме инфлация, която надхвърля 3,6, каза още Румен Христов. Той обясни, че тези цифри го притесняват, защото заложените цифри са критерии, които България трябва да изпълнява за влизането ѝ в Еврозоната. „Надявам се да намерим начин да преодолеем тази пречка\", посочи Христов. Той обясни, че до 2020г. се очаква минималната работна заплата ще достигне до 610 лв. „Ние от СДС сме против това административно увеличение на работните заплати. Трябва най-после синдикати, работодатели и правителство да намерят начин да определят часови ставки, както работят страните в ЕС\", каза той. По думите му вдигането на минималните работни заплати вдига ставките на всички категории на различните икономически дейности, и това в известен смисъл затруднява работодателите, а трябва да се създадат предпоставки бизнесът да работи спокойно. „Постоянните нови изисквания, които се въвеждат, затрудняват фирмите, особено малките. Една малка фирма, която разполага с 3-4 души, трудно се справя с тези предизвикателства\", коментира Христов.", "date": "2018.10.22", "title": "СДС търси съюзници за удвояване на БВП на страната за следващите 10 години"}
{"url": "http://standartnews.com/balgariya/stud_v_nachaloto_na_sedmitsata_pochti_letni_temperaturi__prez_uikenda-376936.html", "text": "Новата седмица започва със студено време, което ще напомни за наближаването на зимата. Ниските температури, носени от въздух от Северно море, ще ни карат да обличаме топли дрехи до четвъртък включително. Тогава живакът в термометрите ще скочи максимум до 10-12 градуса. Картината рязко е се промени в петък и през уикенда. Тогава ни очаква сериозно затопляне с температури до 24 градуса. Това каза в ефира на „Здравей, България\" климатологът доц. Георги Рачев. Сериозни валежи от дъжд в следващите дни ще има в Италия и на Западните Балкани. Като цяло настъпващата зима ще бъде сравнително топла, но няма да липсват и ледени „инжекции\", каза още доц. Рачев.", "date": "2018.10.22", "title": "Студ в началото на седмицата, почти летни температури – през уикенда"}
{"url": "http://standartnews.com/balgariya/shte_poiskat_li_postoyanen_arest_za_zadarzhanite_za_napadenie_nad_politsai_v_sliven-376931.html", "text": "Очаква се в понеделник прокуратурата в Сливен да поиска постоянен арест за задържаните за нападение над полицаи. Преди дни полицейски патрул се отзовава на сигнал за силна музика в квартал \"Надежда\" в града. След пристигането си, униформените били нападнати от близо 100 души. В резултат пострадаха четирима служители на реда. На четирима от задържаните вече са повдигнати обвинения. Ако бъдат признати за виновни, ги очакват до 5 години затвор.", "date": "2018.10.22", "title": "Ще поискат ли постоянен арест за задържаните за нападение над полицаи в Сливен?"}
{"url": "http://standartnews.com/balgariya/byudzhetat_na_zdravnata_kasa_za_dogodina_s_490_miliona_poveche-376928.html", "text": "Проектобюджетът на Здравната каса за 2019 г. предвижда повече пари по почти всички направления. Догодина той ще се увеличи с около 490 млн. лв. Така ще надхвърли 4 млрд. лв., съобщава БНТ. С 18 млн. е увеличен бюджетът за личните лекари. 28 млн. повече ще има за прегледи при специалисти и 7 млн. - за изследвания. Най-сериозно увеличение има в бюджета за болниците. Той е с почти 180 млн. лв. повече в сравнение с тази година. При лекарствата, където обикновено има най-голям преразход, увеличението е с над 117 млн. лв. Проектобюджетът предвижда също - над 100 млн. лв. повече за онколекарства за лечение в болница и още 14 милиона за домашно лечение. Парите за плащания към чужди здравни каси се увеличават с над 80 милиона. С тях ще се погасяват натрупаните през последните години дългове, заради които се създаде напрежение. От следващата година Фондът за лечение на деца и Комисията за лечение в чужбина преминават към Здравната каса. Целта е по-ефективно харчене на средствата. На фона на дебатите около новия здравен модел, проектобюджетът предвижда драстични промени още от следващата година. За да намалеят разходите на касата, се предлага: парламентът да дава съгласие за разкриване на нови болници. Сега това може да прави здравният министър. Болниците ще могат да сключват договори за нови дейности като скенер или ядреномагнитен резонанс например, само ако са в регион, в който няма такива. Разрешението ще дава Министерският съвет. Заложени са и мерки за намаляване на харчовете за медикаменти. Касата ще се договаря с производителите по нови правила. Ще може да плаща за лекарства, според ефекта от терапията. Ако пациент, с атрит например, се лекува с биотерапия и на пазара има три медикамента с едни и същи показания, касата ще избира най-евтиния. От следващата година болниците ще са длъжни да издават на пациентите бележка с похарченото за лечението им. Целта е да се види реално колко доплаща всеки пациент. Проектобюджетът ще бъде обсъден в понеделник от Надзорният съвет на касата.", "date": "2018.10.22", "title": "Бюджетът на Здравната каса за догодина с 490 милиона повече"}
{"url": "http://standartnews.com/balgariya/publikuvat_razchetite_ot_byudzheta_za_2019_g-376930.html", "text": "Очаква се в понеделник Министерството на финансите да публикува държавните разчети от бюджета за следващата година. От сметката ще стане ясно колко пари ще влязат в хазната, но и колко ще похарчи държавата. По предварителна информация отбраната ще получи с около 137 млн. лева повече. Пари ще има и за здраве - близо 500 млн. допълнително. До момента е ясно, че правителството е заложило по-високи пенсии, но и повече удръжки за работещите. Максималният осигурителен доход се увеличава на 3 000 лева, а минималната работна заплата става 560 лева, вместо сегашните 510.", "date": "2018.10.22", "title": "Публикуват разчетите от бюджета за 2019 г."}
{"url": "http://standartnews.com/balgariya/hasan_ademov_ostavkata_na_valeri_simeonov_otdavna_tryabvashe_da_e_fakt-376934.html", "text": "Ако живеем в демократична страна, оставката на вицепремиера Валери Симеонов отдавна трябваше да бъде факт. Това каза в предаването „Тази сутрин\" по bTV Хасан Адемов от ДПС, председател на социалната комисия в парламента. „Очевидно е, че след неколкократно повторение на този език на омразата става въпрос за ценности, за които е много важно да разберем дали се споделят от ГЕРБ, защото те са тези, които поканиха Обединените патриоти в управлението\", каза Адемов. „Политиците са винаги изкушени от това да „яхнат\" един или друг протест, но в случая не смятам, че става въпрос за това, че майките са използвани, за да се създаде сътресение в обществото. Нищо подобно, за  майките това е кауза, която те защитават повече от няколко години\", допълни той. Хасан Адемов не смята, че може да има проблеми между първо и второ четене с текстовете в законите, за които настояват протестиращите майки на деца с увреждания. Темата за тавана на пенсиите не е най-важната в пенсионната система, защото касае 55 000 души, коментира още председателят на социалната комисия. „Сегашното предложение на практика решава проблема на 40 000 – на 2/3 от тях. Остават само 1/3, които са излъгани, защото в действащото законодателство има текстове, които казват, че от 1 януари 2019 г. таванът на пенсиите отпада. Нещо повече, от 1 юли 2019 г. трябваше максималният размер на пенсията за старите пенсии, отпуснати преди 31 декември 2018 г., да бъде 40% от максималния осигурителен доход. За голямо съжаление, в движение и без публично обсъждане, без оценка на въздействието, изведнъж се тръгна към някакви преговори между синдикати и правителство, без работодателите\", обясни Адемов. Проблемът е, че буквално в последния момент, преди да стартира бюджетната процедура,  се променят правилата в движение, отбеляза той. Адемов изтъкна също, че в предизборната платформа на управляващите няма идея за увеличаване на максималния осигурителен доход.", "date": "2018.10.22", "title": "Хасан Адемов: Оставката на Валери Симеонов отдавна трябваше да е факт"}
{"url": "http://standartnews.com/balgariya/mayki_na_detsa_s_uvrezhdaniya_na_protest_s_iskane_na_ostavkata_na_valeri_simeonov-376929.html", "text": "Протест с искане за оставката на вицепремиера Валери Симеонов ще се проведе в понеделник. Причината е изказването му, в което той нарича майките на деца с увреждания \"кресливи\", а децата им - \"уж болни\". Под прозорците на Министерския съвет, майките ще настояват за отстраняването на Симеонов. Към исканията им се присъединиха и БСП, и депутатът от \"Атака\" Миглена Александрова. Премиерът се разграничи от думите на Симеонов и го призова да се извини. А вицепремиерът отвърна във Facebook: \"Знам, че истината боли, но не се отказвам от нито една своя дума\".", "date": "2018.10.22", "title": "Майки на деца с увреждания на протест с искане на оставката на Валери Симеонов"}
