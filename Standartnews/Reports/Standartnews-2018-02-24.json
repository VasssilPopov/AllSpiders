{"url": "http://standartnews.com/svyat/orban_iska_bryuksel_da_varne_e500_miliona-368679.html", "text": "Унгария иска най-малко половината от над милиард евро, които е дала за гранична сигурност, да бъдат възстановени с европейски средства. Това обяви премиерът на страната Виктор Орбан във видеообръщение, публикувано на страницата му във \"Фейсбук\". \"Похарчихме над милиард евро за защита на границата. Не защитаваме само себе си, а и Европа. Най-малко половината от тази сума трябва да бъде възстановена\", каза Орбан в обръщението, публикувано в деня на неформалната среща на европейските лидери в Брюксел, на която и той присъства. \"Не защитаваме само себе си, а и Европа\". По думите му Унгария ще предложи на европейските лидери процедура, с която ще се увеличи суверенитетът на националните парламенти и ще им даде правомощия да спират дебатите в Европа, ако те се възприемат като заплаха за националната сигурност. Той не уточни дали в предложението му ще се включват и идеите, които той занесе в папка на българския си колега Бойко Борисов на посещението в София този понеделник. Гражданите на ЕС определят като първостепенна задача опазването на границите, а за това са необходими няколко милиарда евро в следващите години. Това пък съобщи по-рано вчера председателят на ЕК Жан-Клод Юнкер на среща, организирана от Центъра за европейски политически науки в Брюксел и посветена на бъдещия бюджет на ЕС. Той отчете, че ЕС е предоставил закрила на три пъти повече бежанци, отколкото САЩ, Австралия и Япония взети заедно. До изборите за ЕП догодина трябва да отбележим постижения в укрепването на границите и на системата за убежище, да възстановим Шенген, да придвижим Западните Балкани по-близо до ЕС, посочи Юнкер и увери, че ЕК ще работи \"под пълна пара\" до края на мандата идното лято. Юнкер отбеляза, че е въпрос на избор дали европейската гранична служба да остане, каквато е сега, или да придобие 100 000 служители. По неговите думи досегашният мащаб на службата изисква бюджет от 8 милиарда евро за следващите седем години. Въвеждането на подобрения в способностите на службата би струвало 20-25 милиарда, а разгръщането й до стохилядна армия от граничари - 150 милиарда до 2027 г.", "date": "2018.02.23", "title": "Орбан иска Брюксел да върне Е500 милиона"}
{"url": "http://standartnews.com/sport/fiasko_v_biatlona_krasi_anev_ni_se_izvini-368667.html", "text": "Пълно фиаско претърпя в последния си старт от олимпиадата българската щафета на 4 х 7,5 км в биатлона. Красимир Анев, Антон Синапов, Димитър Герджиков и Владимир Илиев завършиха на незавидното 16-о място, след като бяха затворени с една обиколка и последния дори не се наложи да стартира. При стрелбата зведата ни Анев не свали една мишена и прави 1 наказателна обиколка, а дебютанта Герджкиков въртя 2. Само Синапов мина без грешка. Шампион изненадващо стана Швеция, пред Норвегия и Германия. Французите начело със звездата си Мартен Фуркад останаха едва пети. Лошото време като цяло изигра неприятна шега на всички. Вятърът бе на пориви и по подобие на женските щафети дори и фаворитите грешаха и въртяха наказателни обиколки. Нека чуем какво казаха дебютанта Димитър Герджиков и Владо Илиев. \"Днес всичко можеше да се очаква, каза след финала Илиев. - Имаме доста изненадващ победител. Много отбори влязоха в наказателната обиколка. За съжаление не се справихме. Днес не успяха момчетата преди мен, но нищо не свършва с това. Млади са и гледаме напред. Още следващите стартове ще покажем, че с тях може да се борим за по-предни места, заяви Владо Илиев. За представянето си на олимпиадата той си писа 3,5-4 по шестобалната система. \"Реално в тази олимпиада имах шанс да се боря за първите 8, а защо не и за медал в два от трите старта\", завърши той. Според Краси Анев това е най-лошия старт на щафетата ни за последните 5 години.  \"Това днес не бях аз. Съжалявам. Извинявам се на всички фенове, че така се получи и дадох толкова лош старт на отбора. Случва се. Хора сме, а не роботи. Умората, която е най-вече психическа е доста голяма и нямам търпение вече да се прибера вкъщи\", допълни Анев (на снимката).", "date": "2018.02.23", "title": "Фиаско в биатлона! Краси Анев ни се извини"}
{"url": "http://standartnews.com/mneniya/temenuzhka_uvyahna_v_stila_na_gerb-368682.html", "text": "Министърът на енергетиката Теменужка Петкова обяви, че подава оставка заради сделката за ЧЕЗ. За този ход я посъветва лично премиерът Бойко Борисов. Има ли някаква изненада дотук ? Всяка една оставка, която е подадена в ситуация, в която има каквито и да било и от каквото и да било естество подозрения и неизяснени моменти, е справедлива и морална. Г-жа Петкова има право да изчисти името си и всъщност е достойно, че го прави чрез такъв акт, какъвто е оставката. Съвсем естествена е реакцията на премиера в тази ситуация, тоест със съвета си тя да подаде оставка. Това се вписва в цялата линия на ГЕРБ, която наблюдаваме през последната една година. Какво имам предвид – хора от управляващата партия, които по един или друг начин са дискредитирани, било то основателно или неоснователно, напускат постовете си. Много примери могат да бъдат дадени. Един от най-знаковите е подадената оставка от председателя на Народното събрание Димитър Главчев, депутати като Антон Тодоров, кметове и общински съветници и т.н. Това се вписва и в сблъсъка ГЕРБ-БСП, в който хората на Борисов обвиняват левицата, че нейни представители, които са се изказали или реагирали неправилно, има подозрения към тях и тяхна дейност, въпреки всичко остават в червените редици. А ГЕРБ за да запазят тази линия – когато има някакви подозрения, неговите представители да се оттеглят. В конкретния случай не бива да се забравя, че Теменужка Петкова е един от дългогодишните министри в кабинетите на Бойко Борисов. Това показва, че ГЕРБ показват последователност в налагането на линията „ние заемаме моралната страна чрез премахване на хора, които са опетнени\". Ако погледнем електоралните данни как обществото реагира на случващите се събития, виждаме, че ГЕРБ запазват мястото си на първа политическа сила пред БСП и непрекъснатите битки между тях оказват само един ефект – стягане на  твърдите ядра. Това води и до резултатите от социологическите проучвания, в които няма почти никакви сериозни сътресения в данните на фона на непрекъснатите сътресения и скандали между управляващи и опозиция. След оставката на Петкова, мнозина се запитаха какъв ще е ефектът върху коалицията и кабинета. Напоследък малкият коалиционен партньор в лицето на Обединените патриоти изказва недоволство от едно или друго действие на ГЕРБ. Вчера премиерът Борисов заяви, че ще се съберат с коалиционните партньори и ще решат кой ще замести Теменужка Петкова. Тук могат да се направят два извода. Първо, Борисов ще приеме оставката на енергийния министър, което е в подкрепа на гореспоменатата линия на поведение на ГЕРБ. Второ, Една от критиките на Патриотите бе, че ГЕРБ не се е посъветвал с тях при оставката на Димитър Главчев. Малкият коалиционен партньор много ясно демонстрира желанието си да бъде забелязван и обгрижван от ГЕРБ. В момента, в който се направи среща като вчерашната между Волен Сидеров и Цветан Цветанов, нещата се изглаждат и се казва, че няма напрежение. Когато е имало някакъв вид напрежение между Валери Симеонов и Бойко Борисов, последният е организирал срещи между коалиционните партньори. Според мен не наблюдаваме някакво искрено противоречие и истински проблеми, по които не може да се вземе единно решение от коалицията. По-скоро става въпрос за желанието на Обединените патриоти да се чувстват  по-видими в рамките на коалицията и големият коалиционен партньор да демонстрира вид съобразяване с тях.", "date": "2018.02.23", "title": "Теменужка увяхна в стила на ГЕРБ"}
{"url": "http://standartnews.com/balgariya/otkriha_zavarzana_i_zaklyuchena_zhena_v_tarnovsko-368675.html", "text": "21-годишна жена от град Златарица е намерена завързана и заключена в жилище в лясковското село Добри дял, обитавано от 38-годишен мъж, съобщиха от Областната дирекция на МВР във Велико Търново. Служители на полицейското управление в Горна Оряховица от вчера работят по изясняване на случая. От проведените до момента действия по разследването е изяснено, че двамата са били в близки отношения. По жената няма следи от насилие. Местонахождението на мъжа се установява. Той е обявен за общодържавно издирване. По случая е образувано досъдебно производство.", "date": "2018.02.23", "title": "Откриха завързана и заключена жена в Търновско"}
{"url": "http://standartnews.com/biznes/avtomobilen_investitor_s_interes_kam_zona_zagore-368684.html", "text": "Инвеститор от автомобилния бранш е проявил сериозен интерес към индустриална зона \"Загоре\". Фирмата е изпратила запитване към Национална компания \"Индустриални зони\" /НКИЗ/вчера сутринта, след като ден по-рано бе обявено, че предстои подписването на меморандум за зоната край Стара Загора. Това обяви министърът на икономиката Емир Караниколов при парафирането на документа  между НКИЗ и Община Стара Загора. Инвеститорът е обявил, че има интерес към \"Загоре\", защото локацията е добра, а идеята в зоната да бъде изградена и цялостната инфраструктура с елекричество, ВиК и др., го удовлетворява. \"Преди няколко месеца поехме ангажимент да реализираме Индустриална зона в Стара Загора. Заедно с местната власт работим ръка за ръка и съм сигурен, че тук ще изградим една от най-модерните и успешни индустриални зони в страната\", каза Караниколов. Меморандумът за сътрудничество бе подписан от изпълнителния директор на НКИЗ Антоанета Барес и кмета Живко Тодоров, който благодари на министър Караниколов, че е предприел инициативата да помогне за изграждането на Индустриална зона, като по този начин ще се привлекат свежи инвестиции в града. „Това е първият министър, който реално обърна внимание на Стара Загора, за да може градът да разгърне своя икономически потенциал\", каза Тодоров. Икономическият министър подчерта, че на базата на подписания меморандум, НКИЗ ЕАД и община Стара Загора ще могат да реализират „ад хок\" проект за индустриална зона при наличие на конкретен инвеститор за терена, свързан с неговото бързо развитие, както и с изграждане на необходимата инфраструктура за целите на проекта на конкретния инвеститор. Стана ясно още, че Община Стара Загора предлага на НКИЗ за индустриални цели един основен терен от 100 дка плюс още 15 дка допълнителна площ, като теренът се намира в кв. „Зора\". До момента НКИЗ ЕАД има подписани меморандуми за сътрудничество с общините в Бургас, Божурище, Враца, Сандански, Ловеч, Кюстендил, Варна, Видин, Дупница, както с областна администрация Кърджали.", "date": "2018.02.23", "title": "Автомобилен инвеститор с интерес към зона \"Загоре\""}
{"url": "http://standartnews.com/biznes/bnb_puska_spetsialna_moneta_za_3_mart-368670.html", "text": "От 26 февруари 2018 г. Българската народна банка пуска в обращение сребърна възпоменателна монета на тема „140 години от Освобождението на България\". Цената на монетата е 78 (седемдесет и осем) лева. Монетата ще се продава в Българската народна банка – на две каси на пл. „Александър I\" № 1 и на четири каси в Касов център на БНБ на ул. „Михаил Тенев\" № 10, в Банка ДСК ЕАД, Банка Пиреос България АД, Общинска банка АД, Първа инвестиционна банка АД, Райфайзенбанк (България) АД и Дружество за касови услуги АД.", "date": "2018.02.23", "title": "БНБ пуска специална монета за 3 март"}
{"url": "http://standartnews.com/biznes/obzor_inerkom_podpisahme_dogovora_minahme_proverkite_v_chehiya-368685.html", "text": "Договорът между дружествата от групата на ЧЕЗ и \"Инерком България\" беше подписан на 23 февруари 2018 г. Това съобщиха от \"Инерком\" официално в писмо до медиите. Според писмото, процедурата по продажбата, която привлече множество международни участници, се е провела съгласно законите на Република Чехия. Предстои сделката да бъде одобрена от българските регулаторни органи, едва след което ще бъде финализирана. След получаването на одобрението от регулатора и успешното приключване на сделката, се очаква \"Инерком\" да отправи търговско предложение до миноритарните акционери в \"ЧЕЗ Електро България\" АД и \"ЧЕЗ Разпределение България\" АД. Дружествата, обект на сделката са: \"ЧЕЗ България\" ЕАД, \"ЧЕЗ Електро България\" АД, \"ЧЕЗ Разпределение България\" АД, \"ЧЕЗ Трейд България\" ЕАД, \"ЧЕЗ информационни и комуникационни технологии Българи\" ЕАД, \"Фри Енерджи Проджект Орешец\" ЕАД и \"Бара Груп\" ЕООД. „Осъзнаваме обществената значимост на бизнеса, който ще придобием. Гордеем се, че сме сред малкото български компании, които инвестират в толкова мащабен проект в енергетиката. Първостепенна задача е да развиваме постигнатото от ЧЕЗ в условия на диалог с всички заинтересовани страни\", каза Гинка Върбакова, собственик на дружествата от групата на \"Инерком\". По думите й, фирмата-купувач, както и всички останали кандидати, е преминала през много проучвателни етапи и е покрила множество изисквания на продавача ЧЕЗ, а. с. и мажоритарния собственик в лицето на чешката държава. \"Предоставихме документи, одити, финансова и търговска информация, изискани в процедурата. Доказахме, че имаме опит и капацитет да придобием и управляваме дружествата в България в една изключително тежка процедура с множесто международни конкуренти. Благодарим на целия екип от консултанти по сделката – адвокатска кантора Allen and Overy, адвокатите ни по английско право, както и Адвокатско съдружие \"Спасов и Братанов\", и финансовия консултант Mane Capital, както и на партньорите от банковите и финансовите институции\", каза Милена Стоева, председател на Съвета на директорите на \"Инерком България\" ЕАД. В писмото се казва още, че \"Инерком България\" ЕАД е дружество, специално учредено за целите на придобиването на ЧЕЗ, а. с., е част от и е изцяло подкрепено от голяма група компании, които се развиват повече от 10 г. в областта на енергетиката, енергийната инфраструктура и строителството. Компаниите членуват в секторните бизнес организации - Българската фотоволтаична асоциация и Камарата на строителите. Гинка и Славчо Върбакови от години живеят в София. Жилищата им в Пазарджик са били продадени преди 2 г., а в момента с този край ги свързва само бизнесът им, тъй като фирмата им притежава три фотоволтаични парка у нас – в Априлци, в панагюрското село Елшица и „Хаджийски ливади\" около Пазарджик, съобщи pzdnes.bg. Гинка е завършила педагогика в Югозападния университет, от там е и дипломата за математик на мъжа й Славчо. Първият фамилен бизнес е търговията. По време на строителния бум от 2003 г., Върбакови инвестират в строителни проекти и изграждат няколко жилищни и офис сгради в Пазарджик. В момента фамилията има десетина фирми, сочи справка в Търгорския регистър. В съвета на директорите на „Инерком груп\" са Гинка Върбакова, Малина Върбакова и Петрана Пайтакова. По-рано за кратко в ръководството на дружеството са били двама чешки граждани – Павлина Филипи и Магдалена Мрачкова - представители на партньора, придобил 50% дял в компанията през юни – фонд, контролиран от словашкия металургичен магнат Зденек Земек. От преди почти половин година \"Инерком\" ЕООД има договор за саниране на блок в Пазарджик за 1.6 млн. лв. В пазарджишки сайтове има информация, че общинските паркинги се държат от компания на Върбакови. Гинка и Славчо Върбакови имат общ бизнес със словашкия металургичен магнат Зденек Земек, чийто основен бизнес е в Чехия. Той е и най-солидното име, с което се свързва групата от Пазарджик, съобщи \"Капитал\". Основният актив на собствениците на \"Инерком\" са четири соларни парка, построени с пари от Земек. Интересите на Върбакови към ВЕИ-тата са от 2008 г. През 2012 г. с помощта на Земек е изграден фотоволтаичният парк \"Хаджийски ливади\", като и финансирането е малко над 22 млн. евро. Проектът обединява четири фотоволтаични централи с обща площ 400 хил. кв. м. Те са собственост на различни дружества - \"Улер 2009\" (с обща инсталирана мощност 4.703 MW), \"Диана Хънт\" (с 4.736 MW), \"Евро бетон\" (4.780 MW) и \"Еко-Строй Инженеринг\" (4.680 MW). Всички те допреди това практически нямат дейност, като в началото на 2012 г. фирми, свързани със Земек, придобиват по 76% дял във всяка от тях по номинал за по 3800 лв. В \"Диана хънт\" делът е купен от чешката Promabyt, а управители са самият Земек и двамата му синове Александър и Зденек-младши. Веднага след сделката три фирми, контролирани от Земек (Z group, Zelezarny Vesely и HESCO), отпускат заеми на българските компании, срещу които са вписани като заложени кредитори. Няколко месеца по-късно, през август 2012 г., и четирите заема са рефинансирани от словашката Postova banka. \"Диана хънт\", \"Улер 2009\", \"Евро бетон\" и \"Еко строй инженеринг\" получават всяко по 7.5 млн. евро заем. След това компаниите на Земек са отписани като заложени кредитори, но той остава мажоритарен собственик. Това се променя чак в средата на 2015 г., когато дяловете от по 76% са върнати на \"Солар грийн енерджи\"- собственик на \"Риал Стейтс\", чийто управител до 2016 г. е Върбакова. Земек отново се появява около \"Инерком\" през миналото лято. За кратко контролиран от него фонд придобива 50% от \"Инерком груп\". Няколко месеца по-късно обаче дяловете са върнати обратно на семейство Върбакови, а покупката на активите на ЧЕЗ става през друга компанията от групата - \"Инерком България\". Паралелно с развръзката около семейство Върбакови в София около семейство Земек в Чехия има друго развитие. След дългогодишна съдебна сага двамата синове на магната са осъдени на по 6 години и 9 месеца затвор по обвинения, че през 2010 г. две техни фотоволтаични централи са незаконно присъединени към местната енергийна система и са сключени договори да се изкупува по-скъп ток, като за това обвиняем е бил и бивш шеф на чешкия енергиен регулатор. В деня преди сделката за CEZ има публикувано интервю със Земек, в което той заявява, че двамата му синове са невинни и ще продължи да се бори за правосъдие пред Върховния съд, а ако трябва, и в европейски съдилища.", "date": "2018.02.23", "title": "ОБЗОР. Инерком: Подписахме договора, минахме проверките в Чехия"}
{"url": "http://standartnews.com/biznes/odobriha_subsidii_za_15_mlrd_po_selskata_programa-368678.html", "text": "До този момент по шестте стартирали мерки от Програмата за развитие на селските райони /ПРСР/ е одобрена субсидия на стойност над 1,5 млрд. лева. С около 5000 кандидати са сключени договори, което е една трета от общият брой подадените заявления. Това съобщи заместник-министърът на земеделието, храните и горите д-р Лозана Василева на срещата със земеделските производители в Пазарджик. Тя и експерти от ведомството представиха информационната кампания на министерството в градовете Пазарджик и Пловдив. По време на срещите д-р Василева разясни на присъстващите приоритетите в земеделския сектор, които страната ще поддържа по време на председателството на Съвета на ЕС. Основните теми, обсъдени в двата града, бяха свързани с Общата селскостопанска политика след 2020 година, прилагането на схемите и мерките за подпомагане на ПРСР за 2018 г, директните плащания, както и новостите свързани с информационната  система ИСУН. Краят на информационната кампания е на 1 март 2018 г. До тогава ще бъдат проведени още 4 срещи в градовете Велико Търново, Габрово, Търговище и Разград.", "date": "2018.02.23", "title": "Одобриха субсидии за 1,5 млрд. по селската програма"}
{"url": "http://standartnews.com/biznes/kzk_zasilva_satrudnichestvoto_s_kevr-368681.html", "text": "С Решение № 221/22.02.2018 г. Комисията за защита на конкуренцията прие становище по чл. 28 от Закона за защита на конкуренцията (ЗЗК) за оценка на съответствието с правилата на конкуренцията на проект на Закон за изменение и допълнение на Закона за енергетиката (ЗИДЗЕ), изготвен от Министерство на енергетиката. Основната цел на анализа на КЗК е да се прецени доколко предлаганите изменения са в съответствие с определената в Регламент (ЕО) №1/2003 на Съвета от 16 декември 2002 г. и със Закона за защита на конкуренцията компетентност на КЗК да осъществява контрол върху поведението на участниците на енергийните пазари и да санкционира нарушаването на разпоредбите за защита на конкуренцията.  по смисъла на Регламент (ЕС)№ 1227/2011 под формата на търгуване с вътрешна информация във връзка с енергиен продукт на едро и манипулирането на пазара или опитите за манипулиране на пазара по отношение на пазарите за търговия на едро с енергия. В извършения анализ КЗК установи, че в определени случаи едно и също поведение на предприятие/предприятия би могло да попада както в обхвата на Регламент №1227/2011, съответно в правомощията на секторния регулатор КЕВР, така и в обхвата на чл. 101 и чл. 102 от ДФЕС и чл. 15 и чл. 21 от КЗК, съответно в правомощията на КЗК, друг национален орган по конкуренцията на страна членка на ЕС или на Европейската комисия, съобразно разпоредбите на Регламент №1/2003. От своя страна европейското секторно законодателство в областта на енергетиката (например, Третият либерализационен пакет и Регламент №1227/2011) изискват комплексен подход при противодействието на практики от страна на предприятия, които противоречат както на секторното законодателство, така и на правилата на конкуренцията. Именно поради тази причина в горепосочените актове на ЕС са включени разпоредби за координация и обмен на информация между секторните регулатори и органите по конкуренцията на национално ниво. В същото време КЗК е на мнение, че разпоредбите на Закона за енергетиката, регламентиращи взаимодействието между КЗК и КЕВР, по-конкретно на общата разпоредба на чл. 21, ал. 6 от ЗЕ, не осигуряват необходимата правнообвързваща сила за необходимостта от обмен на информация между КЕВР и КЗК, която би създала възможност за ефективно приложение на разпоредбите на чл. 101 и чл. 102 от ДФЕС и на чл. 15 и чл. 21 от ЗЗК от Комисията за защита на конкуренцията. Ето защо Комисията за защита на конкуренцията предлага чл. 21 от Закона за енергетиката да бъде изменен и допълнен така, че да гарантира, че при осъществяване на дейността си КЕВР взаимодейства и си сътрудничи с Комисията за защита на конкуренцията, включително чрез предоставянето на информация с оглед образуване на производство по реда на Закона за защита на конкуренцията. КЕВР следва да информира КЗК за всички случаи на инициирани от секторния регулатор производства за нарушение по Регламент (ЕС) № 1227/2011, като предостави информация за основанията за образуване на съответното производство. Комисията е на мнение, че взаимодействието и сътрудничеството между Комисията за енергийно и водно регулиране и Комисията за защита на конкуренцията следва се осъществява въз основа на правила, приети с решения на двете комисии по реда на Раздел III на АПК. В становището си КЗК посочва, че измененията и допълненията на чл. 21 от ЗЕ, както и приемането на горепосочените правила, ще позволи сътрудничеството и взаимодействието между секторния и националния орган по конкуренцията, включително обменът на информация, да се осъществява ефективно, като се гарантира спазване на специалните изисквания на секторното законодателство в областта на енергетиката и разпоредбите за защита на конкуренцията особено по отношение на поверителността, надеждността и защитата на обменяната информация, както и с оглед осъществяването на правото на защита на засегнатите лица.", "date": "2018.02.23", "title": "КЗК засилва сътрудничеството с КЕВР"}
{"url": "http://standartnews.com/biznes/vilner_sazdade_unikalen_mitsubishi_allroads_ronin-368657.html", "text": "Mitsubishi Allroads Ronin by Vilner е първият проект на Атанас Вилнер за 2018 г. и една от най-цялостно преработените коли, напускали ателието. Автомобилът изумява с количеството и качеството на детайлите си. Името му е свързано с традициите на Япония, откъдето произхожда Mitsubishi Lancer. Vilner ги пречупва през арт призмата си, за да създаде невиждан досега продукт със силен, индивидуален характер. Автомобилът се предлага на уникалната цена от 39 900 лв. Интериорът няма абсолютно нищо общо със серийния, в колата не е останал нито един недокоснат квадратен сантиметър. Концепцията на салона е базирана на идеята за традиционност и майсторство, изпълнени с материали в топли тоналности. Същите контрастират с хладното излъчване на метализираните елементи, напомнящи оръжията на самураите. Основен мотив в салона са релефите при корите на вратите, подлакътника и подглавниците. Наподобяващите дърворезба 3D повърхности всъщност са изработени от топло пресован велур - шарка, която интерпретира текстурата на самурайските брони. За този проект Вилнер избира високотекноллогичната японска амарета пред алкантарата. С нея покрива голяма част от таблото, горната част на облицовките на вратите, колонките, средите на седалките и дори кората под задното стъкло. Декоративните лайсни в салона са метализирани, а тези на вратите наподобяват острие на катана. Повърхността е специално обработена да цитира вълнообразния хамон на заточване, характерен за ефективното хладно оръжие. Ръчната спирачка също е стилна препратка към катаната. Специално за проекта Вилнер създава и метална брошка, която поставя на различни места в салона. Подобният на бижу орнамент присъства на скоростния лост, на седалките и дори на стелките. Особено забележителен е воланът, който е тотално преработен, с ергономичен обръч, висококачествена кожа и амарета, а спиците му са метализирани. Километражът и оборотомерът са изпълнени в стил Ferrari, но с щипка Vilner дизайн - идентичен шрифт, стрелки с вертикална стартова позиция и синя подсветка. Те контрастират с покритите с релефен фурнир повърхности, които създават благородно усещане за топлота. Коланите са сменени с кафяви, а централното огледало е без рамка. В техническо отношение са нанесени подобрения, превърнали този Lancer Ralliart (модел 2011, 1998 куб. см, 4-цил. редови, турбо, 241 к.с., 353 Нм, 6-ст. TC-SST, двойно предаване, 1265 кг.) в още по-ефективна машина. Просветът на колата е увеличен с 20 мм, а боядисаните в Candy Apple джанти са обути с гуми Yokohama Geolandar A/T-S. В комбинация с двойното предаване и мощният 241 к.с. турбо мотор, автомобилът е още по-способен. Добавени са и близо 35 кг шумоизолация, рекордно количество за проект на Vilner. Благодарение на нея акустичният комфорт на борда е сериозно подобрен: салонът е 2,5 пъти по-тих отпреди. Технически ъпдейт в интериора е и новият 11-инчов дисплей с камера за заден ход. Фаровете на Allroads Ronin са сменени, разполагат с дневни LED елементи, стоповете са изцяло LED, а отпред са добавени диодни прожектори с мощност от по 60 вата и алуминиеви корпуси. „Офроуд\" веждите са изработени специално за автомобила от нулата. Добавена е и допълнителна антикорозионна защита на пода, задният капак е боядисан в черно, а бойното излъчване на Ronin е подсилено с черен гланц и червено при предната част. Арт рисунката на покрива изработена по специална технология - тя е „огледален образ\" на изпълнението на тавана вътре в колата. Подход, който се прилага за пръв път от Vilner. Крайният резултат е автомобил с внушителна визия и проект неколкократно надхвърлящ стойността на базовия Ralliart. Кола, която е призвана да посече конкуренцията. \"Това не типичен ронин, не е самурай, който се лута в търсене на новото си „Аз\", казва Атанас Вилнер. „Това е ронин, превърнал се в господар на себе си, за да покорява всички пътища\".", "date": "2018.02.23", "title": "Vilner създаде уникален Mitsubishi Allroads Ronin"}
{"url": "http://standartnews.com/biznes/_goranov_bez_ramkov_dogovor_dokato_ne_se_izyasnyat_tekushtite_zadalzheniya_na_nzok-368663.html", "text": "Преди сериозен отговор на въпроса какво се случва с текущите задължения на НЗОК, не бива да поемаме ангажименти за 2018 г., които не са в съответствие с рамката на бюджета, коментира в кулоарите на парламента финансовият министър Владислав Горанов. Според него не трябва да се бърза с подписавнето на Националния рамков договор /НРД/, преди да се знае каква е договорната му основа. Затова вчера написах писмо, с което поисках Касата да си уточни сметките и да си въведе коректните принципи за водене на отчетност, обясни министърът. Той е категоричен, че не се налага актуализация на бюджета й при положение, че има 400 млн. лв. повече. А просто надзорът трябва да види на кого какво дължи и какво да разплаща с този 3,860 млрд.лв ресурс, поиска Горанов. Ако приемем, че надзорният съвет, управителят на НЗОК Камен Плочев, здравният министър Кирил Ананиев и двете съсловни организации са разсъждавали да разпределят примерно около 400 млн. лв при наличие на 7 млн. лв. задължения към чужди осигурителни каси, а всъщност тези милиони са били много повече, те са били в заблуждение какъв ресус следва да разпределят в новия рамков договор, обясни той. Затова НЗОК трябвало да си оправи статистиката. Разбрах, че Славчо Велков е реферирал към мен -  да излязат и да кажат кой ги е плашил и с какво, отовори на журналистически въпрос Владислав Горанов във връзка с твърдения за отправени заплахи от високопоставено лице към управителя на Здравната каса.", "date": "2018.02.23", "title": "Горанов: Без рамков договор, докато не се изяснят текущите задължения на НЗОК"}
{"url": "http://standartnews.com/biznes/viktoriya_grup_i_sdruzhenie_marinela_s_pochetni_prizove_dobrodetel_na_2017-368662.html", "text": "Сдружение \"Маринела\" и два хотела от най-големия туристически холдинг Victoria Group Hotels and Resorts -  петзвездният хотел „Маринела\" и пловдивският хотел „Марица\", бяха отличени с почетен приз \"Добродетел на 2017\" на официална церемония в Централния военен клуб, организирана от Националното сдружение на сираците в България. Почетната грамота бе връчена на административния директор на сдружение „Маринела\" Ангелина Ангелова от Слави Михайлов, председател на Националното сдружение на сираците в България, който благодари за подкрепата и партньорството през 2017 година. Сдружение „Маринела\" и Victoria Group Hotels and Resorts бяха генерални партньори на инициативата „Ваканция без граници\" и осигуриха подкрепа и сътрудничество на редица инициативи на Националното сдружение на сираците в България. Това е поредно признание за Сдружението, както и за туристическия холдинг, управлявани от бизнесдамата Маринела Арабаджиева. В края на 2017 година, Сдружение \"Маринела\" бе отличено и с наградата \"Златно сърце\" за цялостна социална ангажираност за равен старт на всички деца, а преди броени дни холдингът Victoria Group Hotels and Resorts получи наградата „Най-добра туристическа компания за 2017\".", "date": "2018.02.23", "title": "Виктория Груп и Сдружение \"Маринела\" с почетни призове „Добродетел на 2017\""}
{"url": "http://standartnews.com/biznes/na_izlozhenieto_v_zaltsburg_zayavkite_za_lov_u_nas_se_utroiha-368676.html", "text": "С три пъти повече заявки от туристи, желаещи да посетят България за ловния туризъм, започна първият ден на специализираното ловно изложение в Залцбург, Австрия. Страната ни е традиционен участник в „Die Hohe Jagd & Fischerei\" („Големият лов и риболов\"). Тази година на площ от 50 кв. метра представяме богата национална сбирка от трофейни експонати от едър дивеч, добити от държавните предприятия - сръндак, муфлон, елен лопатар, благороден елен, дива свиня и глухар, които привличат почитателите на лова и природата. Организатори са Министерството на земеделието, храните /МЗХГ/ и горите и Югозападното държавно предприятие. „В контекста на българското председателство на Съвета на ЕС участието ни е много важно, защото на ловното изложение се очакват над 50 000 посетители\", каза зам.-министърът на земеделието Атанас Добрев, който присъства на откриването. Още в първия ден интересът към българския щанд е много голям, като регистрираме 3 пъти повече заявки на ловни туристи спрямо предходната година, добави той. На българския щанд освен възможностите за лов на различни видове дивеч с много високи трофейни качества, се акцентира и върху културно-историческото наследство, златните съкровища и богатите традиции на народа ни, каза зам.-министърът. По думите му целта е не само да се привлекат ловци у нас, но идвайки в България, те да посетят емблематични туристически забележителности. На ловното изложение в Залцбург са и директори на държавните предприятия, сред които и инж. Дамян Дамянов от ЮЗДП. По думите му, ловният туризъм у нас е с над 35-годишна традиция. След кратък спад, през последните години интересът към него отново бележи подем. Държавните предприятия инвестират усилено в ловно-стопански мероприятия. „Имаме много сериозен капацитет. С уникалната българска природа, добрите ловни бази, качественият персонал по отношение на умения, подготовка и професионализъм държим едно от сериозните места в Европа като ловна дестинация\", посочи Дамянов. Необходимо е да се работи още за увеличаване количеството на дивеча с високи трофейни качества и това е една от основните оперативни задачи на предприятието ни. Според директора на ЮЗДП има развитие в начина на представяне на самите изложения. Променят се визията, залите, има  нови клиенти. Изключителен интерес към възможностите за лов на вълк, благороден елен, дива свиня, дива коза и глухар у нас отчитат ловните експерти в първия ден на българския щанд. Изложението в Залцбург продължава до 25 февруари. Очакват се над 50 000 посетители на изложението.", "date": "2018.02.23", "title": "На изложението в Залцбург: Заявките за лов у нас се утроиха"}
{"url": "http://standartnews.com/svyat/slovakiya_nyama_da_ratifitsira_istanbulskata_konventsiya-368653.html", "text": "Словакия няма да ратифицира Истанбулската конвенция, заяви премиерът на страната Роберт Фицо. Той обяви, че Конвенцията срещу насилието над жени и домашното насилие ненужно поставя под въпрос естествените различия между мъжете и жените и ги нарича стереотипи. По малкият коалиционен партньор на социалдемократите на Фицо – Словашката национална партия обяви, че ако документът бъде ратифициран , ще излязат от правителството. Словашкото правителство се подписа под документа през 2011 г. и ратифицирането му от парламента трябваше да е следващата стъпка. Премиерът Робер Фицо обаче заяви, че Словакия ще приеме като закон всички мерки за борба с насилието над жени, но няма да ратифицира конвенцията, тъй като е противоречив документ, който може да наруши конституцията и да доведе до въвеждане на еднополови бракове. Словакия забрани еднополовите бракове, след като прокара конституционна поправка през 2014 г., която дефинира брака като съюз между жена и мъж. Страната също така не признава никакви форми на гражданско партньорство на еднополовите двойки. \"Не можем да прокараме мерки, които са в противоречие с вярванията и усещанията на хората в някои държави\", заяви словашкият министър-председател. Европейската конвенция \"ненужно поставя под въпрос естествените различия между мъжете и жените и ги нарича стереотипи\", докато се стреми към главната цел за справяне с насилието срещу жени, посочва още Фицо. Малкият коалиционен партньор в лицето на Словашката национална партия заяви, че ще се бори докрай Словакия да оттегли подписа си от документа. Римокатолическата църква заяви, че договорът може да доведе до дискриминация за религиозната свобода в Словакия, където 62 процента от 5,4 милионното население се определят като католици, а 6% като протестанти, според преброяване от 2011 година. Против конвенцията са също Унгария, Чехия, Великобритания, Хърватия, Гърция, Ирландия, Азербайджан и Русия. Отхвърлянето на Истанбулската конвенция от Словакия идва седмица след като българският премиер Бойко Борисов обяви, че внасянето на документа за ратификация в българския парламент ще бъде отложено.", "date": "2018.02.23", "title": "Словакия няма да ратифицира Истанбулската конвенция"}
{"url": "http://standartnews.com/svyat/otkriha_400_kg_kokain_v_sgrada_na_ruskoto_posolstvo_v_arzhentina-368654.html", "text": "Аржентинската полиция конфискува близо 400 кг. кокаин от сграда на руското посолство в Буенос Айрес и арестува членове на банда за разпространение на наркотици, съобщи министърът по сигурността на Аржентина. Патрисия Булрич каза на пресконференция, че наркотиците, открити в прилежаща на посолството сграда, са с цена на черно от около 50 млн. евро. „Банда наркопрестъпници се опитваше да използва дипломатическата куриерска служба на руското посолство\" и да прати дрогата в Европа, каза министърът. Булрич съобщи още, че руската и аржентинската полиция са решили да проведат съвместна операция, след като през декември 2016 руският посланик ги информирал за намерени в посолството наркотици. „Кокаинът беше заменен с брашно, а уреди за наблюдение бяха поставени, за да се наблюдава доставката\" на 16 плика с дрога, каза министър Булрич. Операцията е довела до арест на петима заподозрени – двама в Аржентина и двама в Русия. Наркотикът, който бил „много чист\", бил предназначен за Русия и вероятно за Германия, където живее организаторът на мрежата за доставка. „Смятаме, че германската полиция ще го арестува\", каза Булрич. Руски агенти по сигурността са идвали три пъти в Аржентина, за да помагат на разследването, което е отнело повече от година. Един от двамата арестувани в Аржентина е натурализиран руснак, който е бил полицай в Буенос Айрес. Разследващите смятат, че кокаинът е внесен от Колумбия или Перу.", "date": "2018.02.23", "title": "Откриха 400 кг. кокаин в сграда на руското посолство в Аржентина"}
{"url": "http://standartnews.com/svyat/bryuksel_vavezhda_bezplaten_gradski_transport_i_zabrana_za_dvizhenie_pri_mrasen_vazduh-368655.html", "text": "Градската управа на Брюксел реши, че в дни с прекомерно замърсяване на въздуха градският транспорт и велосипедите под наем ще бъдат безплатни, съобщи БТА, цитирайки местни медии. Когато в два поредни дни са отчетени превишени равнища на мръсния въздух, ще бъде забранено горенето на дърва, ако те не са единствената възможност за отопление на домакинствата. При липса на бързо подобрение на показателите, в столицата ще бъде забранено движението на превозни средства. Право да се движат ще имат единствено автобусите (от превозните средства с двигатели с вътрешно горене), както и автомобилите на специален режим (полиция, пожарна, спешна помощ) и електромобилите. Брюксел въвежда и мобилно приложение, от което всеки може постоянно да следи качеството на въздуха. Приложението ще съдържа карта, на която ще бъдат изобразявани местата, засегнати най-много от разпространението на фини прахови частици.", "date": "2018.02.23", "title": "Брюксел въвежда безплатен градски транспорт и забрана за движение при мръсен въздух"}
{"url": "http://standartnews.com/svyat/otkriha_400_kg_koka_v_rusko_posolstvo-368680.html", "text": "Аржентинската полиция конфискува близо 400 кг. кокаин от сграда на руското посолство в Буенос Айрес и арестува членове на банда за разпространение на наркотици, съобщи министърът по сигурността на на латиноамериканската страна. Патрисия Булрич каза на пресконференция, че наркотиците, открити в прилежаща на посолството сграда, са с цена на черно от около 50 млн. евро. \"Банда наркопрестъпници се опитваше да използва дипломатическата куриерска служба на руското посолство\" и да прати дрогата в Европа, каза министърът. Булрич добави, че руската и аржентинската полиция са решили да проведат съвместна операция, след като през декември 2016 руският посланик ги информирал за намерени в посолството наркотици. Заловеният наркотих бил разпределен в 12 куфара. Операцията довела до арест на петима заподозрени – двама в Аржентина и трима в Русия. За да проследят мрежата, аржентинците подменили кокаина с брашно и монтирали в куфарите устройства за GPS проследяване. Номерът сработил и полицията, съвместно с руската служба ФСБ, проследили пратката до Москва. След това арестували трима аржентински митничари, както и руснаците, които посрещнали куфарите на летището. Задържан е и бивш руски дипломат, чието име не се посочва. Наркотикът, който бил „много чист\", по думите на Булчир, бил предназначен за Русия и вероятно за Германия, където живее организаторът на мрежата. „Смятаме, че германската полиция ще го арестува\", каза Булрич. Руски агенти по сигурността идвали три пъти в Аржентина, за да помагат на разследването, което отнело повече от година. Един от двамата арестувани в Аржентина е натурализиран руснак, който бил полицай в Буенос Айрес. Разследващите смятат, че кокаинът е внесен от Колумбия или Перу.", "date": "2018.02.23", "title": "Откриха 400 кг кока в руско посолство"}
{"url": "http://standartnews.com/sport/fk_levski_tarsi_krasavitsi_za_pochasova_zaetost-368634.html", "text": "Ръководството на ФК \"Левски\" обяви, че търси промоутърки за различни събития и инициативи. Вижте изискванията на \"сините\":", "date": "2018.02.23", "title": "ФК \"Левски\" търси красавици за почасова заетост"}
{"url": "http://standartnews.com/svyat/tamnata_strana_na_wwf-368661.html", "text": "Природозащитна организация WWF е инструмент за „изпиране\" на екологичните престъпления на корпорации, които унищожават последните оцелели дъждовни гори. Тя нанася повече вреди на природата, отколкото се грижи за нея. Това са само част от разкритията в новото издание на „Пандалийкс, тъмната страна на WWF\". Авторът на бестселъра Вилфрид Хуисман е германски журналист, който се занимава с разследвания за радиостанции и пише книги. Постепенно става един от най-уважаваните и успешни автори на документално кино в Германия. През последните години той започва да пише и сценарии, сред които и за известната криминална поредица „Местопрестъпление\". Носител е на три престижни награди Грим, както и на множество международни отличия. Хуисман се заравя дълбоко в ранната история на най-влиятелната световна организация за запазване на природата World Wide Fund for Nature (WWF) и открива „няколко скелета в гардероба\": елитният таен клуб, известен като „1001\" и частният военен клуб в Африка, който действа срещу големите бракониери и освободителните движения на чернокожите. В името на защитата на околната среда WWF участва в прогонването от родните им места на коренни жители по цял свят. WWF – прославената световна марка, защитаваща природата, е инструмент за „изпиране\" на екологичните престъпления на корпорации, които в момента унищожават последните оцелели дъждовни гори и естествени местообитания на Земята и взема пари от тях. Прославената „еко\" организация следва бизнес модел, който всъщност нанася на природата повече щети, отколкото се грижи за нея. WWF не може да отрече фактите, събрани от уважавания журналист и кинодокументалист Хуисман по време на двугодишната му експедиция за проучване във всички ъгълчета на „зелената империя\". Хуисман предприема журналистическо пътуване и проявява находчивост, за да разкрие мрачните тайни зад задушевната и милозлива фасада на WWF. В началото на Panda leaks Хуисман цитира журналиста от в. „Ню Йорк таймс\" Реймънд Бонър, че „е по-лесно да проникнеш в ЦРУ, отколкото в WWF\". Създаден през 1961, WWF не израства от първоначално протестно движение. От самото начало той се домогва до членство в глобалния социален елит. Част от фонда е клубът „1001\", създаден през 1971 от тогавашния президент на WWF – холандския принц Бернхард, който е с германски произход. До смъртта си през 2004 на 93 години принцът остава №1 в организацията. Самоличността на останалите 1000 членове остава тайна, така е и до днес. Само няколко имена са били осветени през годините: Хенри Форд, барон фон Тисен, мюсюлманският милиардер и духовен водач принц Ага Хан, проф. Бернхард Гжимек, американският военен министър Робърт Макнамара, босът на „Фиат\" Джани Аниели и множество членове на европейски кралски семейства: съюз на пари, кръвни връзки и политически елит. Клубът „1001\" плаща заплатите и издържа международния централен секретариат на фонда в Гланд, Швейцария, на Женевското езеро. Това позволява на международните лидери да действат, независимо от 90-те национални клонове на WWF по света. Годишният бал на WWF и други дискретни социални събития дават добра възможност за обсъждане на стратегическия фокус на най-голямата световна организация за опазване на природата. Клубът „1001\" не е таен команден център на WWF, но със сигурност е отколешна мрежа със значително влияние в коридорите на световната корпоративна и вземаща политически решения власт. През 80-те години WWF решава, че иска да е нещо повече от организация за опазване на природата, която се застъпва за големите и обичани от всички животни. Поемайки нова екологична задача, организацията се заема да защитава природата от основните злини на нашето време. В реч по случай 20-тата годишнина на фонда, основателят Макс Никълсън характеризира конкретно врага: безмилостното и вредно технологично развитие; разточително разхищаване на световните достъпни енергийни ресурси и безсмислено размножаване подобно на полудели зайци. Тъжната истина е, че някой трябва да се заеме с тези три големи гадости и ако не сме ние, кой тогава?\". По времето, когато начело на фонда е британският принц Филип (1981-1996) организацията прераства в световна природозащитна структура, която редовно си сътрудничи със световните корпорации. Пандата, която е емблемата на WWF, се „продава\" на това, което носи печалба, и скоро от тази връзка се ражда общ стратегически проект, наречен „зелена икономика\". Но за да се разбере WWF и неговата политическа роля, трябва да се дълбае до катакомбите на Британската империя и загубата на почти всички африкански колонии през 50-те и 60-те години. Африка е родното място на WWF. Прологът към неговата история започва през 1940, когато Великобритания обявява Серенгети за първия национален парк в Източна Африка – район с площ колкото Северна Ирландия. Колониалните власти правят плана приемлив за Лондон благодарение на два аргумента: там няма значими минерални залежи, а теренът не е привлекателен за европейски заселници, защото не пада достатъчно дъжд и има прекалено много мухи цеце. Затова Серенгети може да се превърне в световна туристическа сензация. Единственият проблем са масаите – коренните племена, които от векове живеят със стадата си на територията на Серенгети. Британците решават да им гарантират правото да останат, защото не обработват земята и не ловуват защитени животни. Масаите са доволни, но тогава не си дават сметка как ще се отнасят с тях западните защитници на природата и белите рейнджъри в парка, които презират местните. Много туристи също се оплакват от гледката на „мръсните\" масаи и варварския им начин на живот. През 50-те години колониалните власти въвеждат нова политика и предлагат на масаите възможност за доброволно разселване. Но племенните вождове отхвърлят предложението. Защитниците на околната среда засилват натиска, което кара колониалната администрация на територията Танганайка да вземе Соломоновско решение: националният парк Серенгети ще бъде намален от 5000 на 1800 квадратни мили, а масаите ще трябва да го напуснат. Завихря се буря от протести в Европа и САЩ. Скоро бурята се превръща в торнадо за британските колониални власти, когато се намесва германският природозащитник Бернхард Гжимек. Той показва на света как радикална PR кампания може да доведе до политически обрат. Чрез мисията си в Серенгети известният директор на зоологическата градина във Франкфурт става идеологически образец за подражание за съвременната защита на природата и за WWF.", "date": "2018.02.23", "title": "Тъмната страна на WWF"}
{"url": "http://standartnews.com/mneniya/mihail_veshim_kompromisi_samo_v_braka_i_politikata-368674.html", "text": "- Някой друг го е казал преди мен, а аз някъде съм го прочел: писателят цял живот пише една книга – книгата на своя живот. В това има много истина – зад гърба си вече имам повече от двайсет заглавия. Но като се замисля: те  всъщност са една книга – на моя живот. Така е и сега с романа „Оксиморон\" – роман за компромисите, които правим често или понякога. Правил съм ги и аз. Даже за успокоение на съвестта съм ги делял на малки и големи, на съществени и несъществени и т.н. Докато открия, че тръгнеш ли по пътя на малките компромиси, един ден ще стигнеш и до големия – със съвестта си. И това от човек ще те превърне в нещо друго – в същество, в нечий проект, в ГМО... Така става и с героя ми в романа „Оксиморон\" – от човек се превръща в То. Като по-млад си мислех, че с писане може да се оправи светът. Не може – вече съм сигурен. Но продължавам опитите – ден след ден, текст след текст... Като ония японски селяни от стихотворението „Японски филм\" на Валери Петров, които поливат сухата земя на голия си остров с надеждата нещо да покълне, нещо да цъфне, нещо да се роди... И вече не си поставям големи цели. Една усмивка да се роди някъде от някой мой текст, това ми стига. - Когато прописвах като младеж в „Стършел\", ми пречеха идеологическите догми. Тогава вместо истина, имаше теория за голямата и малката правда – Голямата е правдата на комунизма и вярата в нея не трябва да бъде разколебавана. На сатириците бе позволено да „жилят\" само проявите на Малката правда – еснафството, вещоманията, бюрокрацията на ниско ниво. Или да критикуват магазинери за невежливо отношение към клиента... Всичко друго биваше спирано. Главният редактор си беше цензор, цензори бяха и заместниците му. Един фейлетон минаваше задължително през четири подписа на различни нива, пък и през редактор, който отговаряше за „държавната тайна\". Но това не беше най-страшното. Авто цензурата бе по-страшна – фейлетонистите и карикатуристите в „Стършел\" /с редки изключения/ много добре си знаеха кое „минава\" и  изобщо не правеха опити да надхитрят системата. При писателите в „голямата\" литература – същата работа. Те си обслужваха социалистическия реализъм, възпяваха „положителния герой\", работника, носител на добродетелите на класата. Дори талантливи писатели правеха компромиси – Димитър Димов дописва двеста страници от „Тютюн\" с нови герои и ръководната роля на партията. Кой е истинският „Тютюн\" – първото или второто издание? Четящата публика прави ли разлика между двете? Радичков пише романа „Всички и никой\" с главен герой милиционер по поръчка на МВР. А сборникът му с разкази „Барутен буквар\" е посветен на 25 годишнината от 9-ти септември, то си му личи по патоса. Днес как да четеш тия конюнктурни книги, макар и писани от големи майстори... Споменавам тези автори  не злонамерено. Аз сам не знам как бих постъпил на тяхно място. Казвам за тях, за да разберат по-младите какво е било времето, как е мачкало и не е щадяло дори големи творци... - Днес вече го няма идеологическият натиск. Сега писателят е притиснат икономически - той се бори с пазара. Българският книжен пазар е малък и пишещите правят друг вид компромиси – търговски. Един много добър съвременен писател първо пуска романа си в два тома, а после, когато вижда, че вторият том се продава по-малко от първия, прави двеста страници съкращения и събира двете книги в една... Нещо, което преди половин век е направил Димитър Димов, но тук е обратното – писателят вместо да дописва, съкращава. Остава въпросът: кое издание е истинското? Онова в двата тома, което бе хвалено и награждавано или съкратената версия? И кога писателят е истински – в първия или във втория случай? - В политиката компромисите са допустими, дори са задължителни. В брака – също. Но в изкуството компромисите са пагубни за твореца. И в журналистиката, разбира се. Трудно се печели доверието на читателя, а много лесно се губи. - Толкова години ние не можем да намерим национално съгласие по важни въпроси. Уж парламентът беше приел с  декларация, че режимът, установен на 9 септември 1944, е престъпен. Днес пак ще се намери някой да каже, че Народният съд бил справедлив. Каза ни го зам.председател на парламента. Що за оксиморон е т.нар. Народен съд – съдебен фарс с присъди, диктувани от Москва. Кое му е народното? Ето как вместо да се развиваме, се връщаме отново назад и енергията отива в глупави дискусии. А останалите страни, с които бяхме заедно в един соцлагер, отдавна имат съгласие за миналото си. Минаха през лустрация и вървят напред. И още много оксиморони мога да посоча, които пречат на развитието ни – например \"правова държава\". Има безброй примери, че нито сме правова, нито държава... Неслучайно от Европа не спират да ни мъмрят като слаби ученици точно в областта на правото. Ами \"медийна свобода\"  - още един оксиморон, по който се мерим с Того и Буркина Фасо. - Кой обръща внимание на интелектуалците в държава, където важни са плеймейтките, ММА-бойците и биг-брадърите. Или пък „патриотите\", които си татуират хан Крум на бицепса и цар Симеон Велики на трицепса, за да демонстрират колко обичат България. Един художник-самодеец в „Лозенец\", явно преливащ от патриотични подбуди, си е нарисувал върху вратите на гаража Левски и Ботев на фона на трикольора – като предупреждение: не ми спирай пред гаража, охранява се от национални светини! Който не развява байрак и не пее „Вятър ечи\", веднага му се лепи етикет: протестър, жълтопаветник, либераст, соросоид... Нещо като хуманоид – прилича на човек, ама не съвсем. Наречете ме както искате, но аз не търся величието на народа ни в миналото - искам да го виждам в настоящето, в бъдещето. Затова съм за отвореното общество, а не за затвореното от руски, кубински, белоруски или севернокорейски тип... - Неочакван въпрос. Питате за кучето в романа „Оксиморон\". Ами то трябва да е ловно, затова избрах породата германски брак. Английски дог не върви – не е ловна порода. А ако оттук се прехвърлим към политиката и към двете споменати дами, Меркел и Мей, и двете са забележителни политически лидери - симпатични са ми със своята решителност. И с последователността на политиката си. В страните им явно ги ценят, щом ги избират – Меркел вече толкова пъти. Знаем, че там избиратели не се купуват с кебапчета или с 20 евро на калпак. Ако канцлерът на Германия беше в България, нямаше да изкара и един мандат. Не знам защо българският хейтър по форумите много мрази фрау Ангела, нарича я как ли не... Като чете човек нашите форуми, може да види как от „прусаци на Балканите\" сме се превърнали в простаци. - Не всичко му давам да чете – щадя го. Съветвам се с него само за текстове, за които имам съмнения. Но аз за повечето си книги  имам съмнения. Съмненията продължават и когато книгата излезе и вече е късно за поправки. Мисля си, че съмненията в изкуството не са лошо нещо – те са по-продуктивни, отколкото самонадеяността. Мнението на баща ми почти винаги е критично.Писателят се учи от критиките, не от хвалбите. Но аз не винаги се съобразявам с мнението на баща си – нали все пак авторът съм аз, а не той... - Не. И по-добре. Работата ми по сценария на сериала „Английският съсед\" продължи 7 години, докато се стигне до снимки. И ми отне не само време, но и доста нерви. Няколко пъти се явявах на конкурси и ме режеха като краставица, докато накрая се класирах. После няколко пъти пускаха сериала за производство, няколко пъти го спираха. Един началник в БНТ каже едно, друг дойде и реши друго. Така се загубиха ценни 7 години и сериалът щеше да е съвсем друг, ако бе заснет навреме. Сега, като гледам какъв хаос е във филмопроизводството, как  за малкото пари се борят със зъби и нокти много кандидати, едни групи срещу други, по-добре да стоя настрани... Книгите ми стигат. Там съм сам и не завися от решения на журита, комисии, лобита и хобита. -  С Иван сме приятели от много години. Той е не само забележителен художник, той е истински Артист – всичко, което прави е много артистично. Освен че рисува, той обича да се забавлява като дете с разни творчески играчки. Пише стихове – има две поетични книги. Много оригинални – и поезия, и пародия, и игра. Автор е на роман, също много игрив. И на сериозно-забавни книги по теория на плаката и графикатурата - неговото откритие в изкуството. То е уникална жанрова смес между графиката и карикатурата, с която е много известен по целия свят. Тъй като в графикатурата му откривам онзи оксиморон, който и аз съм имал предвид в романа си, нямах никакво съмнение, че точно той трябва да е илюстраторът на книгата и авторът на корицата. Благодаря му, че се съгласи, че дори направи и няколко варианта. Той ми е правил и друга книга – сборник с фейлетони „Обърни се със смях назад\". В него илюстрациите му не само допълват текстовете, но  са и много по-добри. - Много хора пишат, много автори издават или самиздават. В това море понякога хубави книги потъват незабелязани, а посредствени са хвалени и отличавани. Но така е, когато няма литературна критика, а има само реклама и самореклама. Когато вляза в магазина, на щанда за сирене на едно място пише „сирене\", а на друго „имитиращ продукт\" - с два пъти по ниска цена. Когато отида на панаир на книгата в НДК, виждам по рафтовете предимно „имитиращи продукти\" – приличат на книги, оформени са като книги, но не са книги. Или „имитиращи автори\", които имитират Дан Браун, Реймънд Чандлър или Джоан Роулинг... Но въпросът е как да отличим истинската книга от имитацията? Като сиренето – чрез опитване на вкус. Вече не купувам книжно тяло, само защото са ми го рекламирали или са показали автора му по телевизията. Предпочитам да прочета десетина страници в някоя книжарница и чак тогава отивам на касата. Съветвам читателите на това интервю така да подхождат и към моите книги – да ги купуват само след опитване. - За  дисидентски четива от чекмеджето вече е късно. Но дано не се наложи обратното - да прибираме ръкописи в чекмеджето.", "date": "2018.02.23", "title": "Михаил Вешим: Компромиси само в брака и политиката"}
{"url": "http://standartnews.com/svyat/borisov_sreshtata_esturtsiya_shte_e_tezhko_prezhivyavane-368677.html", "text": "Българският министър-председател Бойко Борисов заяви, че скорошната среща на високо равнище с турския президент Реджеп Тайип Ердоган във Варна, ще бъде „тежко преживяване\", предава EURACTIV. По време на днешната неформална среща на високо равнище в Брюксел на европейските лидери президентът на Република Кипър Никос Анастасиадис повдигна въпроса за блокадата от страна на турските кораби спрямо изследването за газ в териториалните води на острова. При молба да коментира въпроса, Борисов заяви, че е говорил с кипърския президент, който му е изложил притесненията си. Ердоган ще се срещне във Варна с председателя на Европейския съвет Доналд Туск и с председателя на Европейската комисия Жан-Клод Юнкер по време на среща на 26 март във Варна, на която Борисов ще е домакин. Срещата е организирана след лобирането на Борисов, който разчита на Турция да прилага споразумението с ЕС за спиране на миграцията към Балканския полуостров. На въпрос какво би направил относно кипърските притеснения по време на срещата във Варна Борисов заяви, че „ако някои си представя, че е приятна задача Юнкер, Туск и Ердоган да се приемат на вечеря, той явно е нов в политиката\". „Това ще бъде извънредно сложна среща, извънредно натоварена с очаквания и напрежение. Доколкото знам Ердоган и другите и познавайки себе си, далеч съм от това да си представя, че ще намерим разбирателство по повдигнатите въпроси\". „Това ще бъде тежко преживяване за всички ни и не е случайно, че откакто вчера пристигнах в Брюксел, всички ме питат как ще се справя. Това не е вечеря между приятели, събрали се да си говорят\", уточни Борисов.", "date": "2018.02.23", "title": "Борисов: Срещата ЕС-Турция ще е тежко преживяване"}
{"url": "http://standartnews.com/mneniya/predi_kamerite_v_klas_neka_chuem_psiholozite-368636.html", "text": "- Показват, че няма уважение към авторитета, което може да се превърне в обществен проблем. Това е тревожното. Липсата на уважение е тревожно днес, но това е и тревога за утре. Защото децата, когато излязат от училище утре ще станат граждани. Ако те нямат уважение към институцията и авторитета на възрастния, на знаещия и можещия, това би разрушило ценности в обществото, градени със столетия. Затова е важно да погледнем към авторитета на учителя и от друга гледна точка - като към изключително важен социален проблем. Днешните ученици са утрешните ни граждани, които ще създават законите и тези, които ще ги спазват. В новия закон има разписани 3 основни функции - образованието е триединството на обучението, възпитанието и социализацията. Точно в духа на формирането на знания, умения и компетентности, но и като социални и граждански умения. В никакъв случай това не бива да елиминира обстоятелството, че възпитанието започва от семейството. Надгражда се от детската градина и училището, защото те са първите институции, с които се сблъсква ученикът. Огледалното въздействие на обществената среда формира социални умения. - Това не може да стане със закон. Но започва със семейството, защото детето копира отношението на родителите към институцията училище и професията на учителя, като отношение към правилата изобщо. Ако един родител не спазва правилата за движение по пътищата и детето е постоянен свидетел, какво би се случило след това? Защото то е в училище само определен период от време. Затова отговорността е на всички ни. Обстоятелството, например, че даваме широка публичност повече на лошото в училище, влияе изключително негативно на общата среда и нагласи. Като започнем с уважението на обществото към институциите, към много трудната и отговорна работа на учителя - това е една стъпка. С малки, но сигурни стъпки можем да го направим. - Атестирането е една от добрите политики в закона и е важно тя да е ефективно реализирана. И в стария закон от 1991 г. имаше държавно образователно изискване за инспектиране. Но до 2015 г. нищо не се случи на практика. Външната оценка е важна за системата, както и за всеки един е стъпка към усъвършенстването ни - личностно и институционално. Това е като оглеждане във външно огледало, защото всеки един може много да се харесва, но какво става ако обществото има друга визия за ролята му?  Една система се движи напред като се самоанализира и надгражда. Това винаги може да бъде направено по-добре, когато обективно се види къде са \"бъговете\", както е в информационните системи. Една грешка, ако не се отстрани, става системна. Затова е важно да има външна оценка на това, което се случва в образованието. - За мен това е хубаво, това е естественият кръговрат на живота. Учителството е много тежка професия, в която има голям психологически натиск и износване. Няма регламентирано работно време, на разположение си 24 часа. Само ако се потопиш в професията, можеш да си ефективен. Тези хора преживяват толкова много съдби и си помнят учениците с десетилетия. - Има различни практики за социална политика към учителите. Синдикатите са достойни борци за защита на професията. Успяха да постигнат  увеличение на заплатите. Важно е учителите да могат активно да почиват, както е в другите държави. Може да се даде възможност да излязат в продължителен 1-годишен отпуск за квалификация, като се откъснат от конкретната училищна среда. Има учителски пенсионен фонд , който дава възможност учителите да се пенсионират по-рано - това са възможности учителите да получат дължимото от обществото. - Не мисля, че учителите се уплашиха. Но много бих искала да се чуе мнението на психолозите. Съгласна съм, че камерите са механизъм за превенция на агресията. Бяхме първите, които искахме видеонаблюдение на изпитите при самостоятелна и задочна форма, както и на изпитите за външното оценяване. Но, ако това се случва непрекъснато, как това би се отразило, не само на психиката на учителя и на ученика. Защо мислим само за учителите? Какво ще възпитаме у децата? Само в едни други институции всеки е под един непрекъснат контрол и надзор. Сами ще се затворят и ще предизвикаме обратна реакция. Трябва много да мислим преди да бъдем категорични и да погледнем и от позицията на децата. Един учител когато застане пред 20-30 деца, всеки миг е на сцена и се отразява в техните очи. Във всеки един момент той е \"сниман\". Средата вече е различна и това не е проблем за учителя. Но считам, че е може да е проблем за децата. Така бихме могли да \"изкривим\" ценностни системи. Нали не искаме всички да живеят под натиск и страх. Трябва да има дискусия, а не да се поддаваме на емоция. За мен преди да се вземат решения, трябва да се сме сигурни, че те няма да нанесат непоправими вреди върху психиката и нагласите на децата. - Децата са изключително изобретателни. Те ще се държат по един начин пред камерата и по различен там, където я няма. Добре е точно тази разлика в социалното поведение да бъде премахната. Но това ще доведе до промени в ценностната им система. Така, че смятам, че камерите не са основното решение за превенция на агресията в училище. И затова е важно да чуем психолозите как това ще се отрази на детската психика и нагласите в дългосрочен аспект. - Новата система извежда като водещ критерий най-близкото училище. От чисто психологическа гледна точка това е полезно за децата, защото е сигурната среда, която те познават. За София-град винаги е сложно и трудно, защото е пряко свързано с ангажимента на родителите, с адресната им регистрация. Ако имат 3 години уседналост на даден адрес, първокласниците получават най-много точки. Това решение е социално ориентирано - тези, които са второ и трето поколение в едно училище, да могат да се възползват от този приоритет. Колкото до възможността да има силен натиск към определени училища, това е вероятно да се случи. Общината ще има ангажимент да определи прилежащи, а не административни райони. Така ще се опита да реши проблеми като в \"Манастирски ливади\" и училища, които граничат  с три административни района. Образователната инфраструктура  не следва динамиката на демографската картина. Съветвам родителите да преценят къде са най-големите им шансове и да кандидатстват в няколко училища.", "date": "2018.02.23", "title": "Преди камерите в клас нека чуем психолозите"}
{"url": "http://standartnews.com/balgariya/radev_i_vuchich_obsadiha_problemite_na_balgarite_v_sarbiya-368673.html", "text": "Българското национално малцинство беше обект на дискусиите ни. Високо оценяваме последните промени в законодателството на Сърбия по отношение на националните малцинства и цялата дейност, която имаме на високо държавно равнище, каза президентът Румен Радев на пресконференция със сръбския си колега Александър Вучич, който е на посещение в България, цитиран от БТА. Трябват още усилия обаче тази дейност и този прогрес в законодателството на Сърбия да достигне до местно ниво и там да имаме резултати, отбеляза президентът Радев. Обсъдихме проблемите в тези региони, където живее нашето малцинство, включващи липсата на достатъчно инвестиции, ниска трудова заетост, недостатъчен достъп до здравни и социални услуги, достъп до обучение и медии на майчин език, посочи българският президент. Радев благодари на президента Вучич за приетия конкретен ангажимент за решаване на проблема за медии на български език. По инициатива на президента Радев днес говорихме много конкретно за проблемите, с които се сблъскват българите, живеещи в Сърбия, особено в общините Димитровград и Босилеград. Затова и предлагаме определени решения как допълнително да се окаже помощ, да се промотира и българският език, медиите на български език да бъдат по-добре финансирани в Сърбия, каза Александър Вучич. По думите му миналата година е бил решен проблемът с 12-те учебника на български език, но ще се работи и още по-сериозно. В поканата на президента Вучич за официалното ми посещение в Сърбия влиза и двамата да посетим районите на българското ни малцинство и на място да видим практическите стъпки за подобряване на живота на хората в тези региони, добави Румен Радев. България високо оценява диалога между Белград и Прищина, той няма алтернатива, заяви президентът Румен Радев в отговор на въпрос за позицията на България по отношение на Косово и Метохия. Трябва да се търси мирно решение на всички проблеми, добави държавният глава. По думите му аргументите на Сърбия в преговорите трябва да бъдат внимателно анализирани от всички страни, така че да не се отчита тяхното влияние само за момента, а в стратегическа перспектива - как решенията ще се отразят в бъдеще. За нас това е най-голямата, най-трудната пречка по пътя към ЕС, коментира от своя страна Александър Вучич на въпрос за очакванията за продължаване на диалога с Прищина. Диалогът ще бъде продължен, ще се опитваме да търсим компромис и ще дадем всичко от себе си - не за да получим всичко, а и едната, и другата страна да изгубят по нещо, но да бъдем удовлетворени, за да стигнем до общо решение, ако това е възможно, коментира сръбският президент. \"А ако не е възможно, краят на света няма да настъпи, освен че за в бъдеще доста ще изгубим - и ние, и албанците, затова вярвам в компромиса и се надявам да се бъде постигнат\". В лицето на България виждаме истински приятел, приятелска държава, заяви Александър Вучич.", "date": "2018.02.23", "title": "Радев и Вучич обсъдиха проблемите на българите в Сърбия"}
{"url": "http://standartnews.com/balgariya/pochina_direktorat_na_letishte_plovdiv-368671.html", "text": "След тежко боледуване, изпълнителният директор на „Летище Пловдив\" Владимир Щърбанов напусна този свят на 57 години, съобщи Трафик нюз. Щърбанов е починал в сряда вечерта покосен от онкологично заболяване. Владимир Щърбанов заемаше ръководния пост 3 години, след като през 2015 беше избран от борда на директорите на летище Пловдив за изпълнителен директор на мястото на Иван Карнабитов, който освободи поста по собствено желание. След печалното събитие за временно заемащ ръководния пост е избран Спас Шуманов, досегашен председател на борда на директорите на \"Летище Пловдив\" ЕАД. Владимир Щърбанов е завършил Рижкия институт за гражданска авиация в Латвия, като инженер-икономист със специалност „Икономика и организация на въздушния транспорт\". Преминал е различни курсове в Сингапурската академия за гражданска авиация и IATA, като през 2007г. е получил и IATA диплома за летищен мениджмънт. Професионалната кариера на Владимир Щърбанов започва през 1981 г. в Учебния център на авиокомпания „Балкан\", където работи като авиомеханик. От 1986 до 2008 г. работи на летище София като започва на длъжност икономист-плановик, през 1996 г. е назначен за началник на отдел „Информационно обслужване\", а от 1996 до 2008 г. е директор по експлоатацията. От 2008 до 2012 г. е експерт по международни програми и проекти в Бългериан авиейшън груп и е член на Съвета на директорите на международното летище Казан. През 2011 г. става член на Съвета на директорите на ООО „ТАТ-АВИА\", като заема поста до 2012 г. През 2014 г. работи към Валдер груп като консултант по изграждането на летище Пирин. Погребението ще се състои в неделя в София.", "date": "2018.02.23", "title": "Почина директорът на \"Летище Пловдив\""}
{"url": "http://standartnews.com/balgariya/nadziratelite_izlyazoha_protest_pred_vrachanskiya_zatvor-368656.html", "text": "Надзиратели и служители на охраната на съдебната власт излязоха тази сутрин на протест пред Врачанския затвор. Недоволството им е част от серията протести в системата с искания за по-високи възнаграждения и равен статут със служителите в МВР. От началото на годината те са получили само 5% увеличение на заплатите. Нищо от останалите ни желания не беше изпълни, коментира Иван Тошев от синдиката на надзирателите. Един месец вече правим протести, никой не ни обръща внимание, ние сме втора ръка, посочи той. Тошев изтъкна, че не работят в „Плод и зеленчук\", а охраняват опасни престъпници и са елемент от националната сигурност. Недопустимо е това неглижиране от страна на политическото ръководство на Министерство на правосъдието (МП) за нашите искания и проблеми, добави Цветослав Кременски, представител на синдикатите на служители от охраната на съдебната власт. Протестите ще продължат, докато не бъдат изпълнени всички искания, каза той. Следващият е утре, в 13:00 ч. пред МП.", "date": "2018.02.23", "title": "Надзирателите излязоха протест пред Врачанския затвор"}
{"url": "http://standartnews.com/balgariya/gream_uotsan_v_sofiya_na_forum_za_badeshteto_na_upravlenieto_organiziran_ot_dps-368659.html", "text": "„Отворено управление – нова възможност за либералните демокрации. Привличане на гражданите в процеса на вземане на решения\" е темата на семинар, който ДПС организира, за да даде началото на широка обществена дискусия за възможностите и предизвикателсвата, пред които са изправени демокрациите от новото време. За участие във форума е поканен дългогодишният председател на АЛДЕ сър Греъм Уотсън. Събитието ще се проведе на 5 март в София. Поканени са още народни представители, представители на европейските институции, представители на академичната общност и местната власт.", "date": "2018.02.23", "title": "Греъм Уотсън в София на форум за бъдещето на управлението, организиран от ДПС"}
{"url": "http://standartnews.com/balgariya/debyut_na_borisov_kato_predsedatel_na_evropeyskiya_savet_v_bryuksel-368650.html", "text": "Дебют ще направи Бойко Борисов като ротационен председател Как ще се разпределят европейските пари след напускането на един от най-щедрите донори – Великобритания? Кой ще заеме освободените от британците депутатски места в европарламента и какви ще са правилата за избиране на следващия председател на Европейската комисия? Това са въпросите, на които решение ще търсят днес в Брюксел лидерите на Европа. Срещата на върха ще е дебют на Бойко Борисов на Европейския съвет в ролята му на ротационен председател. Борисов пристигна в Брюксел още снощи за участие във вечеря с още 11 европейски ръководители по покана на белгийския премиер Шарл Мишел.", "date": "2018.02.23", "title": "Дебют на Борисов като председател на Европейския съвет в Брюксел"}
{"url": "http://standartnews.com/balgariya/borisov_posavetval_petkova_da_dade_ostavka-368660.html", "text": "Премиерът Бойко Борисов обяви от Брюксел, че оставката на  енергийния министър Теменужка Петкова ще бъде приета, за да не се влияе върху репутацията на правителството. \"Заедно с коалиционите партньори ще решим кой да я замести\", каза още Борисов пред журналисти. Той обясни, че е посъветвал Петкова да подаде оставка след като е разговарял сутринта по телефона с нея. \"За съжаление, когато говорих с нея, тя каза, че ги познава тези хора, и аз не бих оставил ни най-малко съмнение в който и да е българин, че стоим зад една абсолютно частна сделка. По никакъв начин ние не сме влияли на тази сделка, защото няма и как\", каза още Борисов. Премиерът допълни, че според него Теменужка Петкова е честен човек, \"но няма как да си махнеш 20-годишно приятелство\". Почтеното, правилното и това я посъветвах, да отиде в парламента и да подаде оставка, съобщи той. По повод сделката за ЧЕЗ, заради която Петкова напуска поста си, премиерът бе лаконичен: \"Сега са на ход нашите регулатори\". Спомняте си какви конфликти, на прокурор ги давахме в предишния мандат, коментира той по повод дейността на ЕРП-тата у нас. Премиерът напомни и че първото му правителство падна заради протести след забавени фактури и високи сметки за ток, както и че с дружествата се водят тежки арбитражни дела. Борисов коментира още, че когато държавата е продавала участието си в тези дружества, ГЕРБ не е съществувала като партия. \"Отдавна сме пазарна икономика и сме приели, че частният бизнес е този, който по-добре управлява активите и така в момента работи целият западен свят\", посочи той. Премиерът каза, че е разговарял по-рано днес в Брюксел с чешкия си колега Андрей Бабиш, който буквално го уведомил за сделката. \"Там има и по-малки акционери и всичко това се е вършело в Чехия\", заяви той. Оставката на министъра на енергетиката Теменужка Петкова ще бъде обсъдена на коалиционен съвет след завръщането на премиера Бойко Борисов от Брюксел. Това каза пред журналисти председателят на фракцията на ГЕРБ Цветан Цветанов, цитиран от БТА. Той добави, че е разговарял по темата с министър-председателя. \"Теменужка Петкова е един достоен човек, по никакъв начин не иска да оставя някакви съмнения, че има някакво отношение към сделката за продажбата на ЧЕЗ\", заяви Цветанов. Той посочи, че това е сделка между две частни компании, тя е осъществена в Чехия, не в България и има компетентни органи като КЕВР, които трябва да се произнесат. Решението, което ще се вземе за нейната оставка, ще бъде на коалиционен съвет между \"Обединени патриоти\" и ГЕРБ, който ще се състои съвсем скоро, просто в момента премиерът е в Брюксел, обясни Цветанов. \"Оставката е нейно желание и волеизявление. Когато се върви към оставка на такава висока позиция, коалиционният съвет трябва да се запознае с абсолютно всички детайли, за да имаме единна позиция дали ще се приеме оставката или няма да се приеме\", добави той. По думите му твърде рано е да се говори за неин заместник на поста.    ", "date": "2018.02.23", "title": "Борисов посъветвал Петкова да даде оставка"}
{"url": "http://standartnews.com/balgariya/gerb_i_obedineni_patrioti_se_opitvat_da_se_sdobryat_na_izvanredna_sreshta_v_parlamenta-368651.html", "text": "Лидерите на парламентарното мнозинство се събраха на извънредна среща в парламента, за да тушират напрежението в коалицията, избухнало с нова сила през последните дни, предава Канал 3. В стаята на Обединените патриоти влязоха един след друг преди минути лидерът на ПГ на ГЕРБ Цветан Цветанов, на ПГ на ОП Волен Сидеров и лидерът на НФСБ Валери Симеонов. Преди да влезе на срещата Симеонов направи лаконичен коментар във връзка с искрите, които прехвърчат между коалиционните партньори.. \"Няма напрежение\", отсече Валери Симеонов в кулоарите на НС. На въпроса дали на коалиционния съвет в ОП са успели да тушират напрежението, отвърна с въпрос: \"Вас какво ви интересува тая работа? Отношенията в едно семейство са си работа на семейството\", почти цитира той изказването на Цветанов от вчера. \"Нали виждате, че има правителство, има управление\", пробва да неглижира коалционните трусове вицепремиерът от НФСБ. Симеонов не смята, че трябва да бъде сменен председателят на ПГ на ОП Волен Сидеров, чието избиране е подкрепил, бе коментарът му по повод острите реплики на Сидеров. Лидерът на \"Атака\" го нападна с думите, че ако му тежи вицепремиерският пост, той самият би могъл да го смени. На това Симеонов се засмя и отвърна, че няма проблем, само че решението за поста му не е на тях двамата, а на цялата коалиция. Припомняме, че в последните дни се разразиха остри разногласия в управляващата коалиция по различни въпроси, което доведе до размяната на обидни реплики пред медиите между лидери на партиите влизащи в нея. Снощи Валери Симеонов каза в аванс, че се очаква \"в много скоро време коалиционният съвет да се събере за изясняване на ситуацията.\" Очаквайте подробности!", "date": "2018.02.23", "title": "ГЕРБ и „Обединени патриоти“ се опитват да се сдобрят на извънредна среща в парламента"}
{"url": "http://standartnews.com/balgariya/radev_iznenadan_sam_3_detsa_ne_hodyat_na_uchilishte_i_nikoy_ne_e_zabelyazal-368652.html", "text": "Версията за убийството в \"Люлин\" не е само една. Това стана ясно от думите на министъра на вътрешните работи Валентин Радев пред БНТ. На въпрос дали основна за извършването на престъплението е версията, че 87-годишният Стефан Янев е убит, защото е казал в телевизионен ефир, че внучките му не ходят на училище, министърът каза: \"Не, може да се окаже, че не е\". Янев бе намерен убит в сряда. Той е изчезнал на 12 февруари, след като преди това разказал в телевизионно предаване за проблемите в семейството и че трите му внучки не посещават училище. Трупът на възрастният човек е намерен със следи от насилие по него. След следствен експеримент за убийството бяха обвинени дъщерята и зетят на мъртвия дядо. По думите на министъра версията, че разкритията на човека са довели до убийството му, не е единствена за разследващите. \"Това не е единствената версия\", подчерта Радев и допълни: \"Вече свикнах с полицията, че това, което на пръв поглед се вижда, невинаги се оказва това\". Той призова да бъдат оставени разследващите да си свършат работата. Министърът сподели притеснението си като гражданин в случая с трите деца, държани като заложници от родителите си. \"По-скоро като гражданин съм леко притеснен, защото веднага се прехвърля това, че сигналът е даден, но какво правят службите и защо МВР не е реагирало. Това е вход, това е блок и има толкова съседи. Ами къде сме ние гражданите? Разбрах, че е ходил в телевизията в предаване, където е разказал. Ами защо не са се възмутили тези хора около него, да отидат те да пуснат сигнал в полицията? Не казвам, че не сме виновни или че не е имало някой, който не си е свършил докрай работата\", коментира Радев. „След като се е случило това нещо, със сигурност има отговорни. Всички сме отговорни за това, което се случва. Три деца не ходят на училище и никой не го е забелязал. Просто съм изненадан\".", "date": "2018.02.23", "title": "Радев: Изненадан съм, 3 деца не ходят на училище и никой не е забелязал"}
{"url": "http://standartnews.com/balgariya/energiyniyat_ministar_temenuzhka_petkova_podava_ostavka_obnovena-368658.html", "text": "Министърът на енергетиката Теменужка Петкова подава оставка, предаде Канал 3. Причината са съмненията около сделката за продажбата на ЧЕЗ и желанието й да изчисти името си. \"Разговарях с премиера и това, което смятам, че трябва да се направи при тази ситуация, достойната постъпка е човек да си подаде оставката. Аз разговарях с премиера и ще депозирам своята оставка при него и той ще реши какво да прави\", заяви министърката пред медиите в парламента. Енергийният министър призна, че познава купувачите на ЧЕЗ от 20 години и затова е сметнала за редно да се оттегли от поста министър на енергетиката. Теменужка Петкова отрече обаче да е кума на Гинка от Пазарджик, чиято фирма е купувач на ЕРП-то. \"Аз познавам тези хора от последните 20 години, но не съм им кума\", отсече тя и допълни: „И понеже не искам по никакъв повод да се коментират някакви отношения и да има изобщо поводи за съмнения и дори да се намесва името на премиера, смятам, че достойната постъпка е човек да си подаде оставката\". Българското правителство нямат никакво отношение към този процес, процедурата се провежда по чешкото законодателство, обясни преди това министърката в оставка за продажбата на ЕРП-то. \"Смятам, че това изключва абсолютно всякакви хипотези, всякакви намеци за намеса на българската държава, на българското правителство във вземането на решението на чешката държава\", обясни Петкова. ЧЕЗ не са искали мнението на българската държава, допълни тя. Това, че чешката компания е избрала определена компания, не означава нищо. Има наши институции, които ще кажат своята дума - оттук нататък предстои одобрение от КЗК, КЕВР, КФН, каза още министърката.", "date": "2018.02.23", "title": "Енергийният министър Теменужка Петкова подава оставка /ОБНОВЕНА/"}
{"url": "http://standartnews.com/balgariya/balgarka_pochina_ot_nasilstvena_smart_v_kipar-368664.html", "text": "46-годишна българка е била открита вчера от случаен минувач с множество рани в нива край кипърския град Пафос, съобщава Cyprus Mail. Жената била все още жива и стенела от болки. Пристигналият на място екип на Спешна помощ я транспортирал до болницата в Пафос, но българката починала. Днес ще бъде извършена аутопсия, която да покаже точната причина за смъртта на жената. По неофициална информация нараняванията по тялото й са причинени от остър предмет. Кипърската полиция вече е започнала разследване, като е разпитала множество хора от района, където е намерена българката. Разпитан е и партньорът й. Според местна телевизия е възможно 46-годишната жена да е пострадала при инцидент със земеделска техника, след това да е пренесена на полето от нейните работодатели и изоставена там да умре.", "date": "2018.02.23", "title": "Българка почина от насилствена смърт в Кипър"}
{"url": "http://standartnews.com/balgariya/prof_plochev_zakasa_sas_zdraveto_prieli_go_v_negovata_si_bolnitsa-368666.html", "text": "Управителят на НЗОК проф. Камен Плочев е приет в болница. По непотвърдена информация е настанен в лечебното заведение, в което работеше преди да оглави Касата - Военномедицинска академия. Преди седмица здравният министър Кирил Ананиев поиска оставката на проф. Плочев заради писмо, изпратено от управителя на НЗОК до парламента без предварително съгласуване с Надзорния съвет на Касата и с министъра. Вчера финансовият министър Владислав Горанов поиска обяснение за разминаването между изнесените от проф. Плочев данни за дълговете на Здравната каса и представените в отчета на НЗОК числа. Днес финансовият министър Горанов отбеляза, че според него няма нужда от актуализация на бюджета на Касата. Проф. Плочев пък заяви, че му е оказван натиск да подаде оставка и това е влошило здравословното му състояние.", "date": "2018.02.23", "title": "Проф. Плочев закъса със здравето, приели го в неговата си болница"}
{"url": "http://standartnews.com/balgariya/dzhipita_potrebitelskite_taksi_da_se_poemat_ot_institutsiite_ne_ot_lekarite-368647.html", "text": "Увеличаване на възрастовия обхват за профилактични гинекологични прегледи е единствената промяна, която Сдружението на общопрактикуващите лекари подкрепя от Наредба 8 за психодиспансерните прегледи, каза пред Дарик председателят му доц. Любомир Киров. Като основни дефицити на системата той посочи липсата на електронно здравеопазване, липсата на медицински лица и развитие, което отблъсква младите специалисти. За потребителските такси той коментира, че няма нищо против да има хора, които не ги плащат, но не и за сметка на лекарите. Промяната за възрастовия обхват на жените, които да отидат на профилактични прегледи е по предложение на общопрактикуващите лекари още от миналата година. Доц. Киров обясни, че жените между 30 и 40 години у нас са близо 500 000. Ако половината се възползват от тази възможност, това означава увеличението на бюджета за специализирана помощ да отиде там. Що се отнася до потребителските такси, нека те да бъдат поети от институциите, а не от лекарите, предлага председателят на сдружението на общопрактикуващите лекари: \"Хиляди пъти сме казали, че не трябва да има освободени от тази такса, но подчертаваме дебело - ние не казваме и не сме срещу това да има групи хора, които да бъдат облекчени от нея или от каквото и да е друго. Но това не трябва да става за сметка на лекарите и нашите сътрудници. Всеки трябва да си плати таксата, да си получи съответния документ, а институцията, която е решила, че трябва бъде освободен, нека да възстанови парите на този човек\". В обобщение какво искат общопрактикуващите лекари, доц. Любомир Киров изброи: \"Искаме такива условия, че по-лесно и по-спокойно да се справяме с натоварването, да бъдем по-ефективни и по-полезни. Искаме да имаме повече време за пациентите, а не за хартиите. Естествено, че трябва увеличаване на финансирането, за да може да се свършат много неща, включително да можем да осигурим повече сътрудници, да има атрактивно възнаграждение, да дойдат хора да работят с нас. Да се поднови базата, с която работим, да може да се правят неща във връзка с осъвременяване, оборудване и квалификация и т.н\".", "date": "2018.02.23", "title": "Джипита: Потребителските такси да се поемат от институциите, не от лекарите"}
{"url": "http://standartnews.com/balgariya/srabskiyat_prezident_pristiga_na_ofitsialno_poseshtenie_u_nas-368648.html", "text": "Президентът на Сърбия Александър Вучич пристига на официално посещение у нас по покана на държавния глава Румен Радев. Сред темите на разговор между двамата ще бъдат европейската интеграция на Сърбия, перспективите пред региона на Западните Балкани в контекста на Българското председателство на Съвета на Европейския съюз, двустранните отношения между България и Сърбия и по-специално свързаността по общата ни граница. Вучич ще има среща и с вицепремиера и външен министър Екатерина Захариева.", "date": "2018.02.23", "title": "Сръбският президент пристига на официално посещение у нас"}
{"url": "http://standartnews.com/balgariya/fevruari_zavarshva_s_istinska_zima-368649.html", "text": "В последните дни на февруари ни очаква най-зимната обстановка за сезона, прогнозира синоптикът в НИХМ на БАН Анастасия Стойчева в предаването „Тази сутрин\" по bTV. В страната ще нахлуе доста студен въздух, който в комбинация два предстоящи средиземноморски циклона – един, който ще премине през Гърция, и втори – през България, категорично ще доведе до снеговалежи, каза тя. Температурите ще се понижат значително, като минималните ще паднат до и под минус 10 градуса. Валежите ще започнат от югозапад в неделя, 25 февруари, и със застудяването ще преминат в сняг. Най-интензивни ще са те в понеделник, 26 февруари. Ще се образува снежна покривка, като най-дебела тя ще е в северозападните райони, Предбалкана и Родопите. Ще има условия за навявания по пътищата. Последно ще спре да вали в последния ден на месеца в Североизточна България. Март ще започне със затопляне и по-хубаво време, но не изглежда да е спокоен месец, прогнозира още Стойчева. За 3 март отново се очакват валежи.", "date": "2018.02.23", "title": "Февруари завършва с истинска зима"}
{"url": "http://standartnews.com/balgariya/sofiyskiyat_apelativen_sad_opravda_aleksey_petrov-368672.html", "text": "Софийският апелативен съд е потвърдил оправдателната присъда на първа инстанция на Алексей Петров, Явор Джиджев и Теодор Дочев по дело за пране на пари и присвояване на над 3 млн. лв., съобщиха от пресцентъра на съда. В началото на миналата година Софийският градски съд оправдава тримата по предявените им обвинения, като след това прокуратурата протестира решението с мотива, че съдът от първата инстанция е направил превратно обсъждане на доказателствата, без в същото време да се оспорват приетите по делото фактически положения. Според апелативните съдии присъдата е постановена при изяснена фактическа обстановка, като фактите са приети от съда след подробен анализ на събраните доказателства, а материалният закон е приложен правилно. \"Софийски градски съд е провел пълно и задълбочено съдебно следствие, като е събрал всички относими доказателства\", се казва в мотивите на апелативния съд.", "date": "2018.02.23", "title": "Софийският апелативен съд оправда Алексей Петров"}
{"url": "http://standartnews.com/balgariya/pochina_momcheto_skochilo_ot_doma_za_detsa_s_uvrezhdaniya-368668.html", "text": "17-годишният Асен Маринов, който падна от сграда на Комплекса за социални услуги за деца с увреждания в Роман, е починал, оповести Видин Мария Търнавска, директор на РД „Социално подпомагане\" – Враца, цитирана от Фокус. Тя посочи, че е била уведомена за смъртта на детето в 13.30 ч. Предстои да бъде извършена аутопсия. Инцидентът с Асен се случи във вторник, 20 февруари към 7.30 ч. сутринта. Установено е, че момчето е скочило от прозорец на тоалетна от третия етаж на сграда на Комплекса за социални услуги за деца с увреждания в Роман.", "date": "2018.02.23", "title": "Почина момчето, скочило от Дома за деца с увреждания"}
{"url": "http://standartnews.com/balgariya/nov_trus_sas_sila_38_po_rihter_kray_asenovgrad-368646.html", "text": "Ново земетресение със сила 3,8 по Рихтер е регистрирано край Асеновград, показва справка в Националния институт по геофизика, геодезия и география. Земетресението е станало около 1:15 часа тази нощ, като епицентърът е на около 3 км. от Асеновград, съобщава \"Фокус\". Според местни жители трусът е бил с продължителност няколко секунди. Земетресението е усетено и в Пловдив. Няма данни за пострадали или материални щети. Трусът от тази нощ е усетен в Асеновград, но беше по-слаб и по-кратък от вчерашния, каза Димитър Анастасов, главен експерт в общината. „Аз лично усетих труса от тази нощ. Беше към 1.15 часа. Нямам сведения за обаждания, паника или щети. Трусът беше по-слаб от този през миналата нощ и по-кратък като време\", коментира Анастасов.", "date": "2018.02.23", "title": "Нов трус със сила 3,8 по Рихтер край Асеновград"}
{"url": "http://standartnews.com/balgariya/oblachno-368618.html", "text": "И днес времето над страната ще се задържи облачно. Сняг ще превалява на места в Северна България, както и в крайните северозападни райони. Разкъсвания на облачността ще има над Югозападна България. Вятърът ще е слаб от изток-североизток. Минималните температури ще са между -1 и 4 градуса, максималните между 3 и 8 градуса, в крайните югозападни райони между 10 и 13 градуса. Атмосферното налягане слабо ще се повиши, но ще остане по-ниско от средното за месеца.", "date": "2018.02.23", "title": "Облачно"}
{"url": "http://standartnews.com/balgariya/delyan_dobrev_mozhe_da_zamenim_siderov_s_mareshki-368645.html", "text": "Спокойно може да заменим подкрепата на депутатите от \"Атака\" с депутатите на Марешки. Така народният представител от управляващата партия партия коментира пред нова тв острото напоследък говорене на Волен Сидеров срещу ГЕРБ и Цветан Цветанов и заплаха му да не подкрепя действията им.  Според Добрев напрежението между трите патриотични формации не се пренася върху ГЕРБ. „Айде моля ви се, ако обичате, колеги в изпълнителната власт, главно към двамата вицепремиери се обръщам, да отклоним поглед от лифтовете, плажовете дискотеките, пинакотеките и да почнем да мислим за прехраната на българина\", призова Сидеров.", "date": "2018.02.23", "title": "Делян Добрев: Може да заменим Сидеров с Марешки"}
