{"url": "http://standartnews.com/kultura/evgeni_minchev_po_delata_mi_shte_me_poznaete-372194.html", "text": "-  Мъдростта не е качество за хвалба - тя или прозира в действията,  или служи като евтина брошка за закичване на посредствеността.  Мъдростта не е функция на книгите от покритите с прах библиотеки,  пред които се снимат пълководците.  Ако мъдростта не личи от постъпките,  значи тя не е мъдрост,  а заключени под папируса послания, измъчвани от хората,  които не са дораснали за тях.   Дали имам доказателства за моята мъдрост- вероятно за себе си имам,  но няма защо да ги натиквам в лицата на хората. По принцип обществото трябва да посочи това качество или да го отхвърли. Но често обществото не е достигнало развитие,  което му позволява да определя тези състояния. Затова Библията най-правдиво казва:  По делата им ще ги познаете. - Винаги да оцелявам. Като бебе - в дом „Майка и дете\", където бях оставен за  осиновяване.  После трябваше да оцелея под пиянското  иго на моя баща  осиновител. После - във Военното училище, после - в трамваите.  Сега - да оцелея сред малките копърки,  които превърнах в акули и всяка от тях иска да ме ухапе заради онова, което направих за растежа им. Но в битките всъщност се калява духът ми - после се радвам на медалите си. - Смирението е необходимо най-вече за да не прегреем, да се движим бавно -  за да не пропуснем някой знак,  някоя заръка Свише.  Но смирението не означава да спрем.  Да променяме другите,  е загуба на време - докато те самите не поискат това.  Накрая,  откъде накъде,  ние ,  едни смъртни,  по-скоро смътни в човешките си качества и възможности,  ще променяме изделията,  направени и покровителствани от Бог? Кому е нужен подобен грях... - Суетата има много лица.  И когато е напориста,  самоцелна и няма за причина украсяването на света, а само една единствена личност,  е досадна. Суетата,  базирана на общото освежаване,  на това да сме слънцеподобни,  да греем,  без да парим,  е добра.  За себе си мога да кажа,  че  експериментирам и вече улавям повода и мястото как да изглеждам и да се държа. Правил съм доста грешки, но се радвам и на много постижения. - Малко преди да напусна Пазарджик, за мен се грижеше в духовен и приятелски план известен местен журналист - Румен Жеков.  Той ме напътстваше,  публикуваше,  даваше ми поле за изява.  Тогава направих интервю с Гойко Митич за радиовъзела,  в който Румен беше водещ и мисля - главен редактор.  После срещнах Васил Андреев  и Емил Димитров - останах да живея при тях.  Съдбата ми прати много актуалния тогава импресарио Жоро Костадинов,  който менажираше Васил Найденов и други знаменитости.  Той ме въведе в шоубизнеса като модел и артист в шоуто на Еди Казасян.  В този момент Еди вече имаше две деца от Зоя, която след смъртта на Леа Иванова стана негова съпруга.  Зоя управляваше шоуто,  пътувахме из цялата страна, добих увереност на сцена,  която и до днес ми помага.  След 1991-а започнах рубрика във вестник „Хайлайф\"  и известно време бях главен редактор - за това благодаря на Георги Кузмов.  После ме намери Величко Скорчев.  Всъщност благодаря на всички - явни и анонимни -  които ми помагаха в развиването на моята кариера. Благодаря! - В България е сърцето ми,  но в Лондон е душата ми. Изпитах това разпределение от четвъртия път в Лондон, където първоначално ме задържа любовта. После вратите започнаха да се отварят една по една. Днес съм щастлив организатор на едно от най-забележителните събития, дори за самите британци – Британско- българския бизнес бал.  С този бал – тази година на 11 октомври - подкрепяме дейността на Британския кралски легион.  Това е моята възможност да представя там България по най-красивия и правилен начин. Миналата година представихме българските царе и царици. - Постоянно пиша стихове. Миналата година получих голямата награда в международен конкурс за поезия. После издателят Пламен Тотев пусна стихосбирката ми  „55 мига от любовта\". После се замислих - дали това всъщност не са  „55 мита от любовта\",  защото любовта най-често е мит. - Дрес кодът на събитието е бяло,  но аз вероятно ще бъда в противоположен цвят.  Поканил съм за гост звезда кралицата на попфолка Ивана. В рамките на рождения ми ден ще бъдат връчени наградите „Национална гордост\".  Сред номинираните са оперната прима Дарина Такова, примабалерината Силвия Томова, посмъртно ще обявим диплом за Светлин Русев.  Дипломът ще бъде приет от бизнесмена Ники Младжов, който е сред най-големите приятели и колекционери на академика. - Най-просто казано - повечето хора са покойници, но никой не им е казал.  И те продължават да кретат зомбирани, бездушни,  вяли,  незаинтересовани от нищо, освен от търбуха и слуха си. Срещам, разбира се, и много духовни хора – понякога и финансово богати.  Вярвам в онази част от младото поколение, която не се съизмерва с дадения от татко автомобил,  нито с уикенда, прекаран на яхта,  нито със селфи с манекенка, а с други много по-ценни неща.", "date": "2018.06.02", "title": "Евгени Минчев: По делата ми ще ме познаете"}
{"url": "http://standartnews.com/sport/dobri_novini_za_sar_aleks_i_fenovete_na_yunayted-372221.html", "text": "Легендарният бивш мениджър на Манчестър Юнайтед - сър Алекс Фъргюсън, е изписан от болницата месец, след като претърпя мозъчна операция, информира „Сън\". Според изданието Фъргюсън е заявил, че иска от старта на новия сезон да наблюдава мачовете на Манчестър Юнайтед на \"Олд Трафорд\", както и тези от предстоящия Мондиал в Русия. \"Сър Алекс е победител и това беше битка, която нямаше как да загуби. Прогнозите за възстановяването му са много обещаващи и е въпрос на време да го видим отново в \"Театъра на мечтите\", разкрива близък до сър Алекс пред \"Сън\".", "date": "2018.06.02", "title": "Добри новини за Сър Алекс и феновете на Юнайтед!"}
{"url": "http://standartnews.com/biznes/standardpoors_povishi_perspektivata_za_kreditniya_reyting_na_balgariya_ot_stabilna_na_polozhitelna-372219.html", "text": "Международната рейтингова агенция S&P Global Ratings повиши перспективата за кредитния рейтинг на България от стабилна на положителна. Това съобщиха от пресцентъра на Министерството на финансите. Дългосрочният и краткосрочен кредитен рейтинг на страната в чуждестранна и местна се потвърждават на 'BBB-/A-3'. Положителната перспектива сигнализира за успешно подобряване на финансовите условия, както и за засилване на фискалните и външните буфери в страната. Анализаторите от S&P Global Ratings очакват стабилния икономически растеж да продължи, в съответствие с възходящата динамика на износа и благоприятните условия за кредитиране. Нетният държавен дълг ще продължи да намалява през 2018 г., за четвърта година поред. Външната задлъжнялост е оценена като ниска и текущата сметка ще остане на излишък. От Агенцията изразяват очакване, че продължителността на политиката ще бъде гарантирана дотогава, докато управляващата коалиция e стабилна. Според S&P Global Ratings основните фактори, които биха довели до повишаване на кредитния рейтинг на България през следващите 12-24 месеца, включват продължаващото намаляване на необслужваните кредити в банковия сектор, съчетано с допълнителен прогрес от нарастване на кредитирането за подпомагане на икономическия растеж. Положително влияние за рейтинга ще окаже също засилването на фискалната позиция над заложените очаквания на Агенцията, както и присъединяването на лева към Валутен механизъм II (ERM II), което би засилило допълнително доверието в политиката. Рейтинговата агенция би предприела действия за ревизиране на перспективата до стабилна, при наличие на натиск върху платежния баланс на страната, отслабване на фискалните буфери или при обръщане на низходящата тенденция при необслужваните кредити. Негативни кредитни действия биха възникнали и в случай на рязко поскъпване на реалния ефективен валутен курс, което би довело до загуба на конкурентоспособност и влошаване на външната позиция на страната.", "date": "2018.06.02", "title": "Standard&Poor\"s повиши перспективата за кредитния рейтинг на България от стабилна на положителна"}
{"url": "http://standartnews.com/svyat/ochakvaniya_ot_istoricheskata_sreshta_mezhdu_tramp_i_kim_chenun_na_12_yuni-372210.html", "text": "Президентът на САЩ Доналд Тръмп няма да обсъди със севернокорейския лидер Ким Чен-ун на планираната им на 12 юни среща в Сингапур въпроса за американското военно присъствие в Южна Корея. Това заяви министърът на отбраната на САЩ Джеймс Матис, цитиран от Асошиейтед прес. Шефът на Пентагона даде да се разбере, че този въпрос изобщо няма да бъде поставен за обсъждане. Той е отделен и различен от този за севернокорейската ядрена програма, която ще бъде предмет на разговорите между Тръмп и Ким, отбеляза той в реч на международната конференция за сигурността Диалог \"Шангри Ла\" в Сингапур. В същото време Матис предположи, че ако дипломацията проработи със Северна Корея, то тогава числеността на американското военно присъствие в Южна Корея и други подобни теми може да излязат на дневен ред. Те обаче ще бъдат обсъдени само между САЩ и Южна Корея, уточни той. Шефът на Пентагона отбеляза, че \"надеждите на света са в разговорите\" между Тръмп и Ким. САЩ са за дипломатическо уреждане на ситуацията на Корейския полуостров и не разглеждат възможността за военно решение, обяви Матис, цитиран от ТАСС. В същото време той подчерта, че \"Съединените щати имат за цел пълна и подлежаща на проверка денуклеаризация на Корейския полуостров\". Вчера, след като прие в Белия дом във Вашингтон втория човек в режима в Пхенян, Ким Йон-чхол, Тръмп обяви, че ще се срещне с Ким Чен-ун на 12 юни в Сингапур. Той изрази оптимизъм, че Съединените щати и Северна Корея ще установят отношения, като обеща да не налага нови санкции на изолираната комунистическа страна по време на този процес. Миналия месец Тръмп обяви, че ще се срещне с Ким на 12 юни в Сингапур. След това обаче той отмени срещата, преди отново да даде вчера съгласието си за нейното провеждане. Междувременно Южна Корея приветства решението на президента на САЩ Доналд Тръмп да се срещне на 12 юни със севернокорейския лидер Ким Чен-ун, за да обсъдят ядрената програма на Северна Корея, предаде Асошиейтед прес. Сеул очаква \"историческата среща в Сингапур с вълнение, но и с търпение\", каза говорител на южнокорейското президентство. Южнокорейският президент Мун Дже-ин, който се срещна два пъти с Ким през последните седмици, лобираше усърдно за среща между президента на САЩ и севернокорейския лидер, отбелязва АП. Източник: БТА Коментирай", "date": "2018.06.02", "title": "Очаквания от историческата среща между Тръмп и Ким Чен-ун на 12 юни"}
{"url": "http://standartnews.com/svyat/hertsoginya_megan_veche_e_sred_nayvliyatelnite_zheni_na_ostrova-372208.html", "text": "Съпругата на принц Хари - Меган, е сред 25-те най-влиятелни и мотивиращи жени в Обединеното кралство заедно с писателката Джоан Роулинг, авторката на книгите за Хари Потър, според сп. \"Вог\", предаде ТАСС. Авторите на първата подобна класация на модното списание отбелязват, че херцогинята на Съсекс привлякла всеобщото внимание, както никой друг тази година. Според \"Вог\" 36-годишната Меган станала една от най-разпознаваемите жени в света, притежавайки влияние, което излиза далеч извън рамките на изящния ѝ стил. Тя допринася за формирането на новия за 21-ви век образ на монархията, пише списанието. Класацията включва жени на различна възраст, от 22-годишната певица, авторка на песни и модел Дуа Липа, чиито родители са родом от Косово, до 73-годишната баронеса Хейл, която е председател на Върховния съд. Сред известните личности в класацията, която представя света на политиката, изкуството, модата, средствата за масова информация и спорта, са също модната дизайнерка Стела Маккартни, дъщерята на бившия бийтъл Пол Маккартни, и британската юристка с ливански произход и съпруга на американския актьор Джордж Клуни Амал Клуни.", "date": "2018.06.02", "title": "Херцогиня Меган вече е сред най-влиятелните жени на Острова"}
{"url": "http://standartnews.com/svyat/posreshtat_putin_s_voenni_pochesti_v_avstriya-372209.html", "text": "Федералната служба по печата към австрийското канцлерство съобщи, че във вторник на работно посещение пристига президентът на Руската федерация Владимир Путин. Той ще бъде посрещнат с военни почести във виенския дворец Хофбург от своя колега Александър Ван дер Белен. Програмата на руския президент включва разговори с президента на Република Австрия Александър Ван дер Белен и с австрийския канцлер Себастиан Курц. Част от програмата на посещението е полагане на венец пред паметника на Съветската армия във Виена, където ще го очакват министърката на външните работи Карин Кнайсъл и висши военни от австрийската армия. След това Владимир Путин ще вземе участие в заседанието на Австрийско-руския съвет за бизнес в Австрийската стопанска камара, където се очаква слова да произнесат Путин, австрийският канцлер Себастиан Курц, президентът на Руската камара за търговия и индустрия Сергей Катирин и новоизбраният президент на Австрийската стопанска камара Харалд Марер. Вечерта руският президент ще посети Музея за изящни изкуства, където ще бъде посрещнат от президента на Австрия Александър Ван дер Белен и директорката на музея Сабине Хааг и ще е специален гост при откриване на изложбата \"Гостува Ермитажът. Там се съхраняват шедьоври от Ботичели до ван Дайк\".", "date": "2018.06.02", "title": "Посрещат Путин с военни почести в Австрия"}
{"url": "http://standartnews.com/svyat/istoriyata_na_velikata_kitayska_stena_-372213.html", "text": "Великата китайска стена е един от символите на Китай. Тя има дълга и интересна история. Реално стената не е една, а е съвкупност от много стени и укрепления, които са строени от различни династии в продължение на дълги години. Съответно и материалите, с които е строена стената, са били различни - кал , дървета, камъни и тухли. Целта да започне строежа на Великата китайска стена е била да пази страната от чужди нашествия. За най-рано построените части от нея се твърди, че са от преди 2000 години. През 221 година пр. Христа император Цин Шъхуан нарежда стените, разделящи империята, да бъдат разрушени и да се построи нова стена, която да свързва останалите части, като се създадат и укрепления, които да защитават империята от северните атаки. Никой не знае колко всъщност е била дълга стената в миналото, тъй като големи части от нея са били разрушени. През следващото хилядолетие различни китайски династии сядат на престола и съответно разрушават части от стената, сторят нови и дори разширяват вече съществуващи. Владетелите от династия Мин, която започва през 1368 година, конструират най-известната днес част от Великата китайска стена. Те започват да строят наблюдателни кули и гарнизони, а по-късно към тях да достроени и каменни стени. Новата конструкция на сетната приключва през 1644 година. По това време дължината й била около 22 километра, което я прави най-дългата, построена от хора структура. На някои места стената била широка 9 метра, а височината и била 7.5 метра. Тя била отрупана с наблюдателни кули. Днес почти една трета от стената е напълно разрушена. Други нейни части пък са били ограбени от местното население. Въпреки това обаче Великата китайска стена е най-популярната туристическа дестинация в Китай.", "date": "2018.06.02", "title": "Историята на Великата китайска стена"}
{"url": "http://standartnews.com/sport/gratsiite_ni_predizvikaha_furor_v_ispaniya-372220.html", "text": "Златните момичета на Весела Димитрова създадоха огромни вълнения сред испанските журналисти с представянето си на 5 обръча на Европейското първенство в Гуадалахара. \"Брутални!\", \"Истински кралици\", споделиха испанските журналисти за грациите ни. \"В залата викат България, България все едно сме в София\", добавиха те.", "date": "2018.06.02", "title": "Грациите ни предизвикаха фурор в Испания"}
{"url": "http://standartnews.com/sport/vladimir_dalakliev_sred_parvite_osem_naydobri_v_rim_pobedi_olimpiyski_shampion-372225.html", "text": "Владимир Далаклиев стартира повече от отлично участието си на първите финали на Гран При за тази година, които се провеждат в Рим. Контузия обаче попречи на Влади да се класира на по-предно място. Далаклиев стартира с успех срещу мексиканеца Рубен Нава, който е сребърен медалист от Младежките олимпийски игри миналата година. Златна точка прати българина във втория кръг, където го чакаше испанецът  Жоел Гонсалес Бонила. Той е олимийски, двукратен световен и двукратен европейски шампион. Влади показа невероятна игра, която изнерви неговия противник, и той започна да използва непозволени методи да неутрализира добрата игра на Далаклиев. Секунди преди края на сращта, при резултат 9 на 3 в полза на нашето момче, Бонила го изрита лошо в крака, но Владимир далаклиев стисна зъби и успя да се изправи и доиграе двубоя. Контузията обаче му попречи той да се класира сред медалистите, като на четвъртфиналите игра срещу Ю-Жен Хоанг (Тайпе). Днес на финалите на Гран При в Рим излиза и вторият българин Калоян Бинев в категория до 58 кг. Той стартира битките си срещу Джак Уолули (Ирландия).", "date": "2018.06.02", "title": "Владимир Далаклиев сред първите осем най-добри в Рим, победи олимпийски шампион"}
{"url": "http://standartnews.com/balgariya/rachkov_i_zueka_shte_izpitvat_uchenitsi_v_kampaniyata_moyat_grad_e_moyata_krepost-372224.html", "text": "На 4 и на 5 юни в Шумен и в Кюстендил ще са първите два полуфинала на образователно-патриотичната кампания на МРРБ „Моят град е моята крепост\", в която актьорите Димитър Рачков и Васил Василев – Зуека ще изпитват ученици, съобщават от пресцентъра на МРРБ. След лятната ваканция ще се състоят другите два полуфинала – в Габрово и в Стара Загора, а през ноември ще е големият финал в София. В игри звездните водещи ще изпитват децата какво знаят за България и за родните си места. Партньор на МРРБ е Министерството на образованието и науката. „Целта на ученическите състезания е не просто да проверим какво децата са научили, а да ги накараме да се гордеят още повече с родните си места. Да ги мотивираме да намерят още причини да градят живота си там, където е сърцето – у дома\", казва министърът на регионалното развитие и благоустройството Николай Нанков. С помощта на МОН бяха излъчени отбори от всяка една от 28-те области. На 4 юни в Шумен ще се състезават ученици от областите Варна, Добрич, Силистра, Шумен, Търговище, Разград и Русе. А на 5 юни в Кюстендил сили ще премерят ученици от области София-град, София-област, Перник, Пазарджик, Благоевград и Кюстендил. Децата ще премерят знания в три състезателни кръга. В първия всеки отбор ще отговаря на два въпроса от родния му край, като ще трябва да познае обектите от снимката (културна и туристическа инфраструктура, финансирана от ОПРР). Във втори кръг участниците ще трябва да познаят изпълнителя и името на песента, от която ще чуят откъс. Последният кръг ще е колело на късмета с имената на всичките 28 области - всеки отбор отговаря на въпроси за района, който му се е паднал след завъртане на колелото. Петчленно жури ще оценява представянето на учениците. Негов председател е министър Нанков. Децата ще бъдат оценявани още от зам.-регионалния министър Деница Николова, зам.-министъра на образованието и науката Таня Михайлова, както и от кмета и областния управител от града-домакин. Всяко събитие ще бъде съпътствано от атрактивна програма, игра с публиката със забавни въпроси, скечове и музикални изпълнения. За всички участници ще има награди. Ученическите състезания са част от мащабната кампания на МРРБ „Моят град е моята крепост\". Тя ще се разгърне в множество състезания с награди и през лятната ваканция.", "date": "2018.06.02", "title": "Рачков и Зуека ще изпитват ученици в кампанията „Моят град е моята крепост“"}
{"url": "http://standartnews.com/balgariya/roditeli_na_detsa_s_uvrezhdaniya_na_palatkov_lager-372215.html", "text": "Палатков лагер пред Парламента. Акцията е срещу социалната политика на държавата, а инициатори са родители на деца с увреждания. Палатките и надписите „системата ни убива\" са точно срещу входа, през който депутатите влизат в Народното събрание. Организаторите обясниха това с идеята си всеки ден, всеки български народен представител да се сеща поне по веднъж за проблемите на семействата, в които има дете с увреждане. Акцията започна вчера, в деня на детето и е безсрочна засега. С четири лева и 23 стотинки трябва да живее дете с увреждания, което навърши пълнолетие и няма как да работи. При палатковия лагер изникна и надгробна плоча, където почива конвенцията на ООН за правата на хората с увреждания. „Ние няма да се откажем, докато не видим реални резултати от това хората да имат право на достоен живот. Само с обещания и работни групи не става. След няколко години, ако нещата не се променят, едва ли ще имаме последователи, които така упорито да отстояват правата на хората с увреждания\", заяви една от майките. „Основният въпрос е начинът на мислене за хората с увреждания. Това, което казваме, че системата ни убива е всъщност... Законът трябва да се напасне към хората\", заяви баща на дете с увреждане. „Ние не искаме да говорим за пари, а за промяна, но ситуацията е такава, че децата ни, когато станат 18, нашият син ще получава една социална пенсия. Не само е унизително, но и невъзможно да се живее с тези средства\", каза протестираща майка.", "date": "2018.06.02", "title": "Родители на деца с увреждания на палатков лагер"}
{"url": "http://standartnews.com/balgariya/predadoha_ventsislav_angelov__chikagoto_na_balgarskite_vlasti-372211.html", "text": "Венцислав Ангелов с прякор Чикагото беше предаден на българските власти от германските им колеги, съобщиха от пресцентъра на МВР. 49-годишният мъж бе обявен за международно издирване на 1 февруари 2016 г. въз основа на европейска заповед за арест, издадена от Окръжната прокуратура в Русе. У нас той трябва да изтърпи присъда от 3 години и шест месеца лишаване от свобода за незаконен трафик на наркотици. Ангелов беше задържан на 29 март в Лименщайн, Германия. През 2008 г. е задържан в Кипър във връзка с трафик на хероин.", "date": "2018.06.02", "title": "Предадоха Венцислав Ангелов – Чикагото на българските власти"}
{"url": "http://standartnews.com/balgariya/lekar_robotat_da_vinchi_nosi_ogromna_sigurnost_na_patsienta-372218.html", "text": "Роботът \"Да Винчи\", с който се извършват операции в урологията, гинекологията и кардиологията, носи най-вече сигурност за пациента. Ако хирургът, който използва апарата, се разсее за момент, роботът ще спре да оперира, като по този начин се елиминира опасността от човешки грешки. Това разказа пред Дарик един от най-добрите уролози у нас д-р Калоян Давидов, който е медицински директор на столичната болница \"Аджибадем Сити Клиник Токуда\". Към момента в България има три робота \"Да Винчи,\" но по клинична пътека се покриват единствено операции с апарата на онкоболни жени с гинекологични проблеми. \"Роботът \"Да Винчи\" се казва така, защото движенията на манипулаторите много приличат на движение на робот. А иначе робот по смисъла на роботиката не е. Тази машина не изпълнява нищо сама по зададени предварително алгоритми. Тя е инструмент, който извършва движения изключително и само под командата на хирурга, което всъщност е огромната сигурност на този инструмент. Ако хирургът си вдигне главата от конзолата и не гледа, автоматично манипулаторите замръзват и не могат да бъдат преместени по никакъв начин\", каза Давидов. Тази хирургична платформа носи огромна сигурност за пациента, категоричен е той. \"Някой ден хирурзите ще бъдат, предполагам, заместени от смартфоните поне в лечението на онкологичните заболявания\", каза д-р Давидов.", "date": "2018.06.02", "title": "Лекар: Роботът „Да Винчи” носи огромна сигурност на пациента"}
{"url": "http://standartnews.com/balgariya/270_sindikalisti_ot_4_strani_v_bitka_za_medali_v_albena-372223.html", "text": "270 синдикалисти от четири държави се включиха в VII-та Спартакиада на транспортните работници с международно участие, Тя се провежда в Албена в рамките на четири дни като финалите са днес. Организатор на традиционната спортна проява е Фондация „Европейско бъдеще\" с подкрепата на Съюза на транспортните синдикати в България (СТСБ). В VII-та Спартакиада са картотекирани 13 отбора от България, Русия, Украйна и Хърватия. Те се състезават в 12 дисциплини - футбол, тенис на корт, шахмат, тенис на маса, баскетбол, волейбол, бадминтон, петанк, плуване, дартс, лека атлетика и теглене на въже. За първи път в надпреварата се включва отбор от Русия, представител на най-големия руски транспортен синдикат РОСПРОФЖЕЛ (Руски професионален съюз на железничарите и транспортните строители). Отборът носи името „Енергия\" и бе излъчен за участие в игрите в Албена, след като в края на септември м. г. стана  абсолютен победител в Международните игри „Спорт поколений 2017\" („Спортът на поколенията\") на РОСПРОФЖЕЛ. В спартакиадата в Екатеринбург взе участие и сборен отбор на СТСБ. Вече има покана за българско участие в тазгодишните игри на руските железничари, които ще се проведат през последната седмица на септември в Сочи. Тази вечер най-добрите индивидуални състезатели ще бъдат отличени с медали. Отборите, които завоюват призовите места пък ще бъдат наградени с купи „Комплексен първенец\". Шампионите ще получат отличията си от председателя на Съюза на транспортните синдикати в България (СТСБ) и вицепрезидент  на Европейската транспортна федерация Екатерина Йорданова.  По преценка на съдиите и организаторите, тимът, спазвал най-стриктно условията и изискванията за висок спортен морал, уважение и взаимна помощ по време на състезанията, ще получи приз за феърплей.", "date": "2018.06.02", "title": "270 синдикалисти от 4 страни в битка за медали в Албена"}
{"url": "http://standartnews.com/balgariya/142_godini_ot_gibelta_na_botev_stotitsi_na_okolchitsa-372207.html", "text": "2-ри юни е, ден в памет на Христо Ботев и загиналите за свободата и независимостта на България. Навършват се 142 години от гибелта на революционера на връх Околчица във Врачанския Балкан, където е последната битка на Ботевата чета – на 20-ти май – по стар стил 1876-та година. Чествания днес ще има в цялата страна. С едноминутно мълчание и с тържествена заря-проверка гибелта на Ботев бе почетена в родния град на революционера - Калофер. Късно снощи паметта на загиналите герои беше почетена и с тържествена заря – проверка във Враца. Не куршумът, а страхът, безразличието и малодушието убиха поета. Това каза в словото си снощи президентът Румен Радев. Всенародно поклонение на връх Околчица предстои днес. Както всяка година, и днес се очаква там пред паметта на героите да се поклонят хиляди българи.", "date": "2018.06.02", "title": "142 ГОДИНИ ОТ ГИБЕЛТА НА БОТЕВ: Стотици на Околчица"}
{"url": "http://standartnews.com/balgariya/kakvo_se_krie_zad_fasadite_na_kashtite_v_stariya_grad_v_plovdiv-372214.html", "text": "Старият Пловдив е място за среща на история и мечти – фасадите на къщите впечатляват, а стаите разказват истории от миналото. Александра Кръстева ни води в някои от най-емблематичните Възрожденски домове. Разходката ни в Стария град на Пловдив започва от къщата на Никола Недкович – виден търговец на тъкани. Идва от Карлово, установява се в Пловдив през 60-те години на XIX век. За нуждите на фамилия Недкович е построен уникален възрожденски дом – една от знаковите къщи на територията на Стария град. Вътре ни посреща портретът на Недкович и съпругата му Харикля. Той е бил русофил и вкарва във фамилното си окончанието „ич\". Бил е изключителен деец в борбата за църковна независимост – патриот в най-чистия смисъл на думата. През 1847 г. е построена къщата, която е днешният Етнографски музей. Пострена е за нуждите на богата фамилия Аргир Куюмджиюглу – търговец, абаджия, в последствие се занимава търговия на тютюн, розово масло. Драматична е съдбата на този дом, защото в края на XIX в. е бил девически пансион, шапкарска фабрика и за щастие през 1938 г. става общинска собственост. След дълга събирателска дейност, от 1962 г. се помещава Регионалният етнографски музей. Колекцията на етнографския музей разполага с изключително богата колекция – градско облекло, носии, старинни музикални инструменти, експонати, свързани с грънчарството, медникарството. Следваща е къщата на Степан Хиндлян. Той е един много известен търговец и чифликчия. Той е ангажирал двама изключително талантливи чирпански майстори-художници Мока и Маврудий, които повече от година оформят къщата в декоративен аспект както като фасада, така и в интериор. Историята разказва, че през мраморна чешма в хола е циркулирала розова вода, давайки един прекрасен аромат на рози. Разходката ни в Стария град на Пловдив няма как да не завърши с една от най-важните къщи тук, а именно къщата на Начо Културата – човекът, превърнал Стария град в това, което е. Днес тя е къща-музей и галерия. Начо Културата е емблематична личност за Пловдив и за България, защото ние всички всъщност дължим съществуването на Стария град във вида, в който е в момента, на неговите усилия и неговата дейност. Бил е „кмет\" условно казано на Стария град – така са го наричали около 30 години, като през това време благодарение на неговите усилия в Стария град се реставрират около 100 къщи и паметници на културата, включително и Античния театър, като те не само се реставрират и реновират, ами се превръщат в средища за срещи на хора от различните гилдии. Тази къща не е просто сграда – тя е институция, защото тук е преминал целият артистичен, интелектуален елит на България.", "date": "2018.06.02", "title": "Какво се крие зад фасадите на къщите в Стария град в Пловдив"}
{"url": "http://standartnews.com/balgariya/goreshta_sabota-372189.html", "text": "Още по-горещо време ни очаква в съботния ден. Минималните температури сутринта ще са между 11 и 15 градуса. Ще е слънчево. След обяд и до полунощ в западната половина от страната ще се развива купеста и купесто-дъждовна облачност. На отделни места ще има краткотрайни валежи от дъжд и гръмотевични бури. Има условия и за градушки. Ще духа слаб до умерен вятър от изток-югоизток. Ще е топло, около и след обяд в низините – горещо. Масимални температури между 30 и 35 градуса. Атмосферното налягане е и ще се задържи близко до средното за месеца.", "date": "2018.06.02", "title": "Гореща събота"}
{"url": "http://standartnews.com/balgariya/pravnuk_na_botev_chetnik_podari_knigi_na_tsvetanov-372226.html", "text": "Две 60-годишни книги със съчинения на великия Христо Ботев подари на правнукът на Ботевия четник Поп Сава Катрафилов – Атанас Катрафилов, на председателя на ПГ на ГЕРБ Цветан Цветанов. Това стана вчера на връх Околчица, където се състоя всенародното поклонение пред паметта на героите, дали живота си за България. Името на Поп Сава Катрафилов е изписано на седмо място след това на Христо Ботев в криптата на Околчица. Поводът за подаръка на Атанас Катрафилов е фактът, че за 11-та поредна година на 2 юни Цветан Цветанов повежда похода по стъпките на Христо Ботев и неговите четници  от с. Паволче до Околчица. „Изключително важно е хора като вас да дават пример на младите - бъдещето на България, как се пази и почита паметта на великите българи като Христо Ботев\", посочи правнукът на Поп Сава Катрафилов. Групата от 350 души, водена от Цветан Цветанов тръгна рано сутринта вчера от с. Паволче. В нея се включи и председателят на НС Цвета Караянчева, която е патрон на инициативите в годината на Ботев. От ГЕРБ – Враца бяха осигурили тениски с лика на големия революционер за всички участници в инициативата. На върха те се присъединиха към походниците, които преди близо седмица тръгнаха „По стъпките на Ботевата чета\". Сред тях са и 100 ученици от Велико Търново, които преминаха по 120-километровата алея на безсмъртието от Козлодуйския бряг до връх Околчица, благодарение на финансовата помощ на председателя на ПГ на ГЕРБ. Цветанов за четвърта поредна година помага на младежите от избирателния си район да участват в патриотичната инициатива. Кметът на Паволче Емил Василев връчи на Цветан Цветанов знаме с девиза на българските въстаници „Свобода или смърт\". „Носете го с гордост и нека то предвожда колоната, тръгнала по стъпките на Ботевото безсмъртие към легендарния връх „Околчица\", каза Емил Василев. На върха хиляди българи от цялата страна се поклониха пред паметта на Христо Ботев и загиналите за свободата и независимостта на България. В 72-я Национален туристически поход „По стъпките на Ботевата чета\" се включиха 1300 души. Вървейки по стъпките на Ботев и четниците му, ние получаваме един урок по родолюбие. Щастлив съм, че има толкова много млади хора тук. Това означава, че заветът на нашите предци, дали живота си за свободата на родината, е съхранен и ще се предаде на идните поколения. Поклон пред подвига на героите, каза на Околчица Цветан Цветанов. В знак на преклонение пред Христо Ботев и загиналите за свободата на България, на паметника на връх „Околчица\" бяха поднесени венци и цветя.", "date": "2018.06.02", "title": "Правнук на Ботев четник подари книги на Цветанов"}
{"url": "http://standartnews.com/balgariya/bezplatni_meditsinski_pregledi_na_detsa_v_kardzhali-372216.html", "text": "Кампания за детско здраве. Лекари от „Пирогов\" пътуват из цялата страна,  за да правят безплатни прегледи на деца. Днес шест от най-добрите специалисти  ще бъдат в Кърджали. Само за един ден са успели да се запишат над 280 желаещи за преглед. Д-р Меджидиев и проф. Габровски от „Пирогов\" са двама от общо шестимата специалисти, които ще бъдат на разположение на кърджалийци. Кампанията започва преди пет години като първоначално е само в София. „Преди три години и половина започнахме да обикаляме градовете из България\", обясни един от специалистите. „Първоначалните ни впечатления от профилактичните прегледи в София ни накараха да излезем из страната. Още на вторите профилактични прегледи в столицата, много хора от страната се бяха записали да посетят тези профилактики. Решихме, че ще бъде улеснение и за родителите, и за колегите в страната, ако го направим. За подобряване на комуникацията между нас и общопрактикуващите педиатри в различните градове. Така помагаме и на пациентите, защото това не са обикновени, а високоспециализирани профилактики. По този начин и родителите, и колегите в самите градове имат връзка с нас, когато имат проблемни деца, изискващи по-специализирани изследвания\", обясни докторът. „Вече цел на кампанията ни, откакто ни подкрепя парламентарната комисия по здравеопазване, е да изградим кол центрове, които да са постоянно на разположение на тези болници за пряка комуникация между тези специалисти и болниците в страната\", заяви той.", "date": "2018.06.02", "title": "Безплатни медицински прегледи на деца в Кърджали"}
