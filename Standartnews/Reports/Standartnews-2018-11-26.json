{"url": "https://www.standartnews.com/sport/pomoshchnikt-na-slavishaspernikt-ni-igra-mnogo-distsiplinirano-379068.html", "text": "След като изгониха Славиша Стоянович по-време на срещата между Левски и Ботев Враца (1:3), от името на треньорския щаб на Левски говори помощникът му Небойша Милошевич. „Много трудно е вече за Левски. Искам да се извиня на феновете. Футболът се играе на голове. При 1:0 можехме да вкараме и още. През първото полувреме изпуснахме доста. На полувремето трябваше да задържим концентрация. До 70-ата минута имахме контрол върху мача. При 2:1 за Ботев Враца всичко се развали.“ „В някои ситуации не ни достигна концентрация. Можехме да си решим мача по-рано. Но след няколко пропуснати шансове, съпъреникът ни игра много дисциплинирано. Накрая беше много трудно, честитя на Ботев и се извинявам на феновете.“ „Левски има големи традиции и е нормално да има напрежение. Не е добре, когато се постигат такива резултати. Стоянович каза, че всички трябва да поемам отговорност за тези моменти.“ „Трябва да се работи упорито. Има още мачове до края и нищо още не е загубено. Традициите повеляват Левски да е в битката за титлата. Трябва смело да играем нашия стил, независимо от резултата в мачовете“, сподели той.", "date": "2018.11.25", "title": "Помощникът на Славиша:Съперникът ни игра много дисциплинирано"}
{"url": "https://www.standartnews.com/kultura/khari-i-megan-napuskat-kensingtn-379041.html", "text": "Херцозите на Съсекс принц Хари и Меган Маркъл ще напуснат Кенсингтън. В началото на новата година кралската двойка ще се премести да живее във Фрогмор хаус на територията на Уиндзор. „Уиндзор е много специално място за техните кралски височества и те са изключително благодарни, че тяхната официална резиденция ще бъде там“, оповестиха от двореца. От както се венчаха, Хари и Меган обитават Нотингам котидж. Фрогмор, който в момента се реновира, е на около 30 километра от центъра на Лондон и разполага с 10 помещения и детски стаи. Херцогиня Меган се очаква да роди през пролетта, което най-вероятно е провокирало решението на съпрузите да се преместят в Уиндзор.", "date": "2018.11.25", "title": "Хари и Меган напускат Кенсингтън"}
{"url": "https://www.standartnews.com/biznes/yaponiya-broi-27000-na-vseki-koyto-napusne-tokio-379061.html", "text": "Правителството на Япония обмисля нов начин да стимулура онези, които обмислят живот извън Токио – да им плаща, за да напуснат столицата, коментира Quartz. Според материал на националната телевизия NHK правителството обмисля да дава до 3 млн. йени (27 хил. долара) на хора, които решат да се преместят извън Токио и да търсят работа на други места, започвайки от следващата фискална година. Токио и по-широкият окръг около столицата, с население от 38 млн. души, отдавна се противопоставя на тенденцията в Япония, когато става въпрос за демографията, тъй като като цяло населението в страната се свива. Често това е за сметка на други градове. Токио и префектурите на Чиба, Канагава и Сайтама например отбелязват значителен прираст на населението през 2017 г. Според NHK броят на хората, които се местят в Токио, надвишава броя, които напускат града вече 22 години. Почти един от трима души в Япония живее около Токио. Правителството обяви, че ще насърчава хора, които искат да се преместят в други големи градове, например Сендай и Сапоро на север от Токио, включително чрез данъчни стимули. Японското правителство от десетилетия се опитва да примами хората далече от столицата и да помогне да се възстановят обезлюдените и порутени райони чрез програма, известна като „съживяване на регионите“. Някои местни правителства използват данъчни облекчения, за да насърчат компаниите да напуснат Токио, докато други субсидират разходи за релокация. В момента всъщност се наблюдават все повече младежи в Токио, които искат да оставят зад гърба си градския живот в столицата и да се преместят в по-малки, по-евтини и по-тихи части на Япония. Някои области успешно привличат хора и бизнеси, напускащи Токио, например Фукуока – град, който отчита голям прилив на технологични работници и стартъпи, привлечени от ниските разходите и близостта до таланти и други азиатски пазари.", "date": "2018.11.25", "title": "Япония брои $ 27000 на всеки, който напусне Токио"}
{"url": "https://www.standartnews.com/biznes/ogromen-interes-km-kontsesiyata-na-letishche-sofiya-379016.html", "text": "Интересът на нискотарифните компании към Летище София е огромен. Много от големите европейски оператори се обръщат с въпроси и затова удължихме периода за подаване на оферти в процедурата за концесия до 29 януари. Това заяви министърът на транспорта, информационните технологии и съобщения Росен Желязков по време на третия национален форум на Предприемачи ГЕРБ „Предприемачество. Развитие. Перспективи“. Събитието се провежда в гр. Поморие, а негови организатори са ПГЕРБ, Сдружение „Граждани за европейско развитие на България“ и Фондация „Ханс Зайдел“. Пред предприемачите той акцентира върху важността за развитие на транспортните връзки в страната и правилното формулиране на българския интерес в стратегията за следващия програмен период на Европейския съюз. Министър Желязков говори и за приетия наскоро Закон за киберсигурността, чрез който се транспонират най-новите директиви от европейското законодателство в сектора. „Целта е да се въведат норми за защита на публичните информационни услуги. Законът за киберсигурността дава институционалната опора и установява конкретни мерки за устойчивост на информационната система в страната“, обясни Желязков. „С 30% ще се намали цената на газта, ако започне промишлен добив от собствени находища в българската акватория на Черно море“, заяви на свой ред зам.-министърът на енергетиката Жечо Станков по време на форума. Той увери, че държавата работи усилено за диверсификация на газовото снабдяване, което ще осигури енергийната независимост. „Най-доброто решение е експлоатация на собствени находища, а геоложките проучвания в Черно море към момента дават повод за оптимистични очаквания“, сподели той. Според Жечо Станков, когато предприятията в енергетиката правят големи инвестиции те се отразяват пряко и косвено на всички участници в бизнеса в страната. „Преди дни започна изграждането на електропровода „Бургас“ - „Добруджа“, който трябва да бъде завършен до 2020 г. и е с дължина от 80 км. Проектът е от изключителна важност както за цялото Южното Черноморие, така и за увеличаване обмена на електроенергия между България и съседните държави“, каза зам.-министър Станков. Той препоръча на предприемачите да следят страницата на българска независима Енергийна Борса, за да оптимизират разходите си за енергия. „Друг начин за това е въвеждането на мерки за енергийна ефективност, за които са предвидени средства в няколко програми, отварящи в следващите месеци“, завърши Жечо Станков.", "date": "2018.11.25", "title": "Огромен интерес към концесията на Летище София"}
{"url": "https://www.standartnews.com/biznes/nyamalo-povodi-za-osporvaneto-na-turski-potok-v-evropa-379001.html", "text": "\"Не виждам формални поводи строителството на газопровода \"Турски поток\" през България да бъде оспорено“, заяви в интервю за БНР авторът на публикацията във вестник \"Комерсант\" Юрий Барсуков. По-рано през седмицата той първи съобщи, че газопроводът ще премине през България и Сърбия. \"Причините са предимно от географски характер, защото маршрутът през Гърция не позволява на \"Газпром\" да изпълни задачата си, а задачата е да създаде алтернатива на  украинския маршрут за снабдяване на балканските страни. Ако \"Газпром\" беше избрал Гърция, то можеше да снабдява съответно Гърция, България, доколкото тя граничи съответно с Турция, но по никакъв начин не би могъл да снабдява Сърбия и би имал много големи трудности със снабдяването на Унгария. От техническа гледна точка, от гледна точка на базовия бизнес, маршрутът през България, Сърбия, Унгария беше оптимален и всъщност единствено възможен\", обясни той. Според журналиста България би печелила около 200 милиона долара на година от транзитни такси. Той коментира, че в сравнение с \"Турски поток\", проектът \"Южен поток\" е бил по-изгоден за България. Ако обаче нищо не се направи, България ще загуби транзитните обеми, които минават през територията й на път за Турция и Гърция, добави Юрий Барсуков. \"Много добре разбирам защо официално маршрутът не се потвърждава. Защото веднага след като бъде направено официално заявление ще последва и официално противодействие. Имам предвид съпротива от страна на Съединените щати и вероятно от Еврокомисията, защото по отношение на „Турски поток“ тя винаги е заемала позицията, че нищо не знае за този проект и че иска да знае повече. Доколкото разбирам тази позиция не се е променила. Още повече, навярно би било логично потвърждението да дойде първо от Газпром\", каза Барсуков. Той не вижда формални поводи строителството на газопровода да бъде оспорено: \"Разбира се може да има някакви поводи от други сфери, методи за политически натиск. Безусловно в Русия и в \"Газпром\" много добре си спомнят 2014 г. и с тревога чакат какво ще стане\". Според журналиста моментът за България сега е много важен. И обясни: \"Идеята за построяването на „Турски поток“ винаги, даже и сега, е имала много противници в \"Газпром\". Макар че Турция е голям пазар за \"Газпром\", като цяло на нея не се гледа като на напълно надеждна транзитна страна. България също не се разглежда като надеждна транзитна страна след 2014 г. Въпреки това обаче България е член на Европейския съюз, който е и основният пазар на \"Газпром\". Регулациите в България са такива, каквито са и в другите страни от Евросъюза. От правна гледна точка България е по-надежден транзитен партньор. Ако търсенето на газ в Европа остане такова, каквото е в момента, то \"Газпром\" няма да построи допълнителна линия до България. Сега обаче има предпоставки за увеличаване на това търсене. И в някакъв момент \"Газпром\" ще трябва да вземе решение. Ще сключва ли нов дългосрочен договор за доставка на газ в Европа и ако да, то откъде ще минава този газ? Или трябва да се договаря с Украйна за доставка на големи количество за дълъг период. В момента този вариант изглежда много труден. Или да строи нови газопроводи. От тази гледна точка построяването на трета линия през Черно море, но не до Турция, а до България изглежда като много логично решение\".", "date": "2018.11.25", "title": "Нямало поводи за оспорването на \"Турски поток\" в Европа"}
{"url": "https://www.standartnews.com/sport/valeri-bozhinov-srazi-levski-posle-se-izvinyava-379066.html", "text": "Падналият ангел на родния футбол Валери Божинов изригна на \"Герена\" и с два гола донесе сензационната победа на врачанския Ботев с 3:1 над Левски. Загубата отдалечи \"сините\" на 7 точки от лидера Лудогорец, като и на 4 от ЦСКА. Третият гол за гостите заби друг бивш играч на Левски -Валери Домовчийски.  Двамата голмайстори обаче не се зарадваха на попаденията и се извиниха на феновете на Левски, които преди срещата ги посрещнаха с аплодисменти. \r\nПървите два гола в мача паднаха след смешни дузпи за съмнителни падания в наказателното поле. Домакините откриха резултата след точно изпълнение от бялато точка  на Давиде Мариани в 20-ата минута. Божинов изравни също от 11-метров наказателен удар в 34-ата минута, а в 76-ата вкара втори гол. Крайното 3:1 за Ботев оформи Валери Домовчийски в края на срещата. Домакините скъсаха нервите на публиката с куп пропуски, а  два пъти нацелиха и гредите. В заключителните секунди на срещата Тиам от Левски получи втори жълт картон и бе изгонен. Малко преди това реферът Кабаков отстрани и треньора на домакините Славиша Стоянович за оспорване на съдийско решение, за което по принцип беше прав, тъй като топката не беше напуснала терена, а страничният рефер отсъди тъч в полза на врачани.", "date": "2018.11.25", "title": "Валери Божинов срази Левски, после се извинява"}
{"url": "https://www.standartnews.com/biznes/nad-100-uchastnitsi-v-izlozhenieto-zlaten-lv-379004.html", "text": "Търговското изложение на българските производители „Златен лъв“ беше открито в зала Универсиада в столицата. За поредна година повече от 100 фирми представят богато разнообразие от дамска и мъжка конфекция, спортни и детски стоки, козметика, обувки и хранителни продукти. Изложението събира на едно място производители и търговци от цялата страна, които представят своите нови стоки и колекции. Новост тази година е организирането на аграрпазар, който ще се провежда всеки петък, събота и неделя, а клиентите ще могат да закупят продукти директно от родните мандри, пекарни и винарни. Изложението на българските производители продължава до 8-ми декември.", "date": "2018.11.25", "title": "Над 100 участници в изложението \"Златен лъв“"}
{"url": "https://www.standartnews.com/sport/berbatov-idva-momentt-da-kazha-stiga-379044.html", "text": "Голямата звезда Димитър Бербатов разкри, че \"скоро\" ще сложи край на професионалната си кариера. За последно нападателят е играл на 1 март тази година, когато за последно се появи с екипа на индийския Керала Бластърс. Той беше обявил, че иска да си намери един последен клуб, но интерес към него няма никакъв и затова идва моментът да приключи.  37 годишният Бербатов сподели, че няма кандидати за подписа му и е настъпил моментът да прекрати кариерата си. И все пак, ако наистина се появи някой последен кандидат за подписа му, той предпочита да е от чужбина.  \"Хубаво е, че хората искат отново да ме видят в игра. И аз искам да играя още, но идва моментът, в който да кажа \"Стига!\". Обмислям кога и как да го съобщя\", сподели Бербатов пред \"Би Ти Ви\" и разкри, че в момента няма кандидати за подписа му.  \"За да играеш някъде, трябва да те искат. В момента никой не ме иска. В България във футболно отношение е много по-различно от това, на което съм свикнал. Ако приема оферта от чужбина, тя трябва да е наистина добра\", сподели още Бербо. ", "date": "2018.11.25", "title": "Бербатов: Идва моментът да кажа \"Стига!\""}
{"url": "https://www.standartnews.com/regionalni/v-trgovishche-se-sstezavat-za-nay-originalna-ukrasa-za-koleda-i-nov-379055.html", "text": "И тази година ĸoнĸypc ще определи нaй-оpигинaлнaта пpaзничнa yĸpaca в Tъpгoвищe и нaceлeнитe мecтa oт oбщинaтa. Дo 10 дeĸeмвpи ĸмeтoвeтe нa нaceлeнитe мecтa мoгaт дa пoдaвaт зaявĸи в общинaта или нa тeл. 0601 6 86 62. Гpaждaнитe, ĸoитo ще се състезават в ĸoнĸypca зa ĸoлeднa yĸpaca нa дoмoвeтe cи, тpябвa дa изпратят имe, aдpec, тeлeфoн и cнимĸи нa oбeĸтa, с който ще yчacтвaт в конкурса, нa eлeĸтpoннaтa пoщa рrеѕѕсеntеr.tаrgоvіѕhtе@gmаіl.соm. Πpизьopитe щe бъдaт oбявeни пpeди Koлeдa, a зa тяx ca пoдгoтвeни нaгpaди, приопомнят от общината. Пocтaвянeтo нa ĸoлeднo-нoвoгoдишнaтa yĸpaca в града вече зaпoчнa. Tpaдициoннo, първа в пpaзнични cвeтлини ще зaблecтя фacaдaтa нa общинaтa. Нoви eлeмeнти обоготяват визиятa нa гpaдcĸaтa eлxa. Tpи дeĸopaтивни LЕD дъpвeтa пъĸ щe бъдaт мoнтиpaни в нaчaлoтo нa aлeятa oт плoщaд „Cвoбoдa“ ĸъм дpaмaтичния тeaтъp. Πpeдcтoи пocтaвянeтo нa yĸpacaтa и пo вxoднитe apтepии нa гpaдa. Градската елха и коледните и новогодишни светлини щe зaблecтят официално нa 6 дeĸeмвpи, Hиĸyлдeн, с тpaдициoннa пpaзничнa пpoгpaмa.", "date": "2018.11.25", "title": "В Търговище се състезават за най-оригинална украса  за Коледа"}
{"url": "https://www.standartnews.com/biznes/400-lv-za-pazar-v-cherniya-petk-379048.html", "text": " Това изчисли председателят на Комисията за защита на потребителите Димитър Маргаритов. И коментира пред Нова тв: \"Това е една доста солидна сума, която може да го прави съпоставим със средностатистическия италианец\". По данни на един от най-големите сайтове за онлайн пазаруване у нас, само през първата половина на деня в петък клиентите са похарчили около  Поръчаните онлайн продукти са 185 000. Сред най-търсените от потребителите стоки са малките домашни електроуреди, детските играчки, телевизорите и мобилните телефони, както и козметичните продукти. Търговците обещават намаленията да продължат и следващата седмица, а пред моловете все още се вият дълги опашки от автомобили. „15 са случаите на конкретни нарушения, но част от проверките все още не са приключили. Тяхната цел е да установят дали старите цени на стоките са прилагани, така както изисква законът. Срещат се и типичните за минали периоди нарушения в, слава Богу, не голям обем. Тоест, не навсякъде намаленията са реални, не навсякъде се обявяват коректно за кои стоки се отнасят\", коментира още Маргаритов. \"Може да се окаже, че е анонсиран голям процент, а когато влезете в магазина, се оказва, че той важи за едва няколко стоки\", допълни той. А колко време прекарват европейците в пазаруване? Изследване, проведено в няколко страни, поставя на първо място германците, съобщи още Нова тв. Немците прекарват 35 минути дневно в обиколки по магазините. След тях се нареждат жителите на Холандия и Великобритания, които също отделят повече от 30 минути на ден. На дъното на класацията е Румъния - хората там пазаруват едва 17 минути дневно. В изследването не са посочени данни за България.  ", "date": "2018.11.25", "title": "400 лв. за пазар в Черния петък"}
{"url": "https://www.standartnews.com/biznes/blgarski-firmi-davat-62-ot-stokite-v-golemite-verigi-u-nas-379035.html", "text": "62% от стоките в петте най-големи търговски вериги у нас са на български производители, отчете министърът на земеделието Румен Порожанов. Предстои да се уточнят  помощите  за бранша за съхранение и преработка на плодове и зеленчуци, допълни още той. \"От началото на следващата година ще отворим държавна помощ за 50% покриване на разходите по сертификация, които за по-малките производители понякога са проблем. До 60 000 лв. ще бъде помощта за покупка на малки мандри, така че да могат организации на производители и производители да създават свои продукти. В момента сме уточнили параметрите за малките кланици, за доилни апарати - да направим помощ, там, където наистина малките производители все още нямат тази възможност. Работим с асоциацията на плодове и зеленчуци да сертифицираме и помощи за съхранение и  преработка на определени центрове - хладилни, съхранение, малко преработвателни, когато се получи една по-голяма реколта - дали ще е на череши, или нещо друго -  изведнъж се появява проблем“, каза министърът. Българското министерство на земеделието е в контакт с румънските компетентни органи във връзка с африканската чума по свинете. Това каза обяви още Румен Порожанов по повод  потвърдена вчера положителна проба за нов случай на африканската чума по свинете в село, намираща се на около 32 км от границата с България. В контакт сме с румънските колеги - с министъра на земеделието и с министъра на лова, говорихме да не се правят гонки по границата, за да не се компрометира оградата, уточни Порожанов. По думите му, не се налагат допълнителни мерки от наша страна, защото всичко необходимо е направено. Още през активния летен сезон, когато през територията на България преминаваха много туристи от заразени държави като Румъния, Молдова, Украйна, Русия, взехме всички мерки да спрем движението на животни по сухопътната ни граница и те бяха навременни и успешни, подчерта министърът. Той е категоричен, че е много важно големите индустриални ферми да спазват изискванията за биосигурност. В тях около 400 000 животни се гледат в един оборот, така че дезинфекцията, хигиената са важни, посочи Порожанов. БАБХ вече е дала предписания, които ще бъдат и постоянна мярка занапред. Агенцията ще извършва засилени проверки и контрол на качеството на предлаганите в магазините храни преди и по време на коледните празници, както прави всяка година, потвърди също Румен Порожанов.", "date": "2018.11.25", "title": "Български фирми дават 62% от стоките в големите вериги у нас"}
{"url": "https://www.standartnews.com/biznes/lidl-praznuva-8-godini-na-blgarskiya-pazar-379036.html", "text": "От стъпването си на пазара у нас Лидл България е удвоила броя на българските доставчици, с които работи, като към момента си партнира с общо 172 местни производители от цялата страна. Това стана ясно на специално събитие по повод осемгодишнината на компанията, което се проведе в рамките на инициативата на Министерство на земеделието, храните и горите „Аз подкрепям българския производител, подкрепи го и ти“. Специален гост бе министърът на земеделието, храните и горите Румен Порожанов. „Искам да поздравя целия екип на Лидл България за успехите, които имат за тези 8 години и за тяхното развитие в работата с българските производители, както и за възможността българските продукти да намират все по-трайно място на централно и западно-европейските пазари. От началото на следващата година ще стартира държавна помощ за покриване на 50% от разходите за сертифициране по GlobalG.A.P на производителите на плодове и зеленчуци, което ще им даде още по-голям достъп до големия ритейл“, заяви министър Румен Порожанов. „Да подкрепяме родното производство за нас е основен приоритет. От 2012 г. насам броят на производителите, които изнасят продукцията си заедно с нас, е нараснал близо 5 пъти. До края на 2018 г. 37 местни доставчици ще реализират успешно продукти в 23 държави. А това е доказателство, че при нас всеки качествен продукт на доказан производител има реалния шанс да излезе на външни пазари“, заяви Милена Драгийска, главен изпълнителен директор на Лидл България. Лидл България стартира своята дейност през 2010 г., като до днес компанията се разраства със силна динамика. Днес търговската верига има 91 магазина в 46 града в страната, два логистични центъра (в с. Равно поле, София, и в с. Кабиле, Ямбол) и близо 2 700 служители. От стъпването си на българския пазар досега компанията активно работи в подкрепа на родното производство и подпомага българските производители, като споделя с тях знания и опит и допринася за тяхното бизнес развитие. Пример за успешно партньорство в тази посока е „Родна стряха“ - първата продуктова линия с повече от 80 висококачествени продукти само от български производители. Тя е естествено продължение на дългосрочна политика на компанията за интензивно сътрудничество с българските доставчици, както и доказателство за конкретните ѝ действия в подкрепа на българското производство. Само за една година „Родна стряха“ бележи ръст от 50% при продажбите на млечните продукти, 20% - при колбасите и 58% - при сладкарските изделия. Доказателство за все по-нарастващия интерес към родното е фактът, че към момента най-продаваните артикули в Lidl в почти всички сектори са от български доставчици. През 2017 г. 51% от стоковите разплащания на веригата към доставчици са в лева към български производители. Българската продукция заема 100% дял при хляба; близо 96% при прясното месо, включително прясна риба, и малко над 50% при млечните продукти, включително сирена. В последните години се наблюдава и значителен ръст при БИО продуктите от българските производители, които само за последната година са се увеличили със 100% в постоянния асортимент на веригата. За осем години присъствие у нас компанията е удвоила и броя на местните доставчици на плодове и зеленчуци, които активно подпомага в процеса им на сертифициране по GlobalG.A.P, за да могат да отговорят на високите стандарти за качество, валидни за всички продукти на Lidl.  Производството на собствени марки за компанията, дава значителни възможности на производителите за увеличаване на обема на пласмента. Данните показват, че само за няколко месеца те успяват да реализират продажби, които в България постигат за години. Фактът, че български производители правят известните със строгия качествен контрол продукти собствени марки на Lidl и с цел експорт, доказва, че родните производители успяват не само да отговорят на високите критерии, но и да бъдат изключително конкурентоспособни и то на големи пазари. Към момента 20 български продукта, собствена марка на Lidl, са включени в постоянния асортимент на 8 европейски държави. А други 34 продукта, отново родно производство, се предлагат на акционен принцип в 24 страни.", "date": "2018.11.25", "title": "Лидл празнува 8 години на българския пазар"}
{"url": "https://www.standartnews.com/biznes/nad-1000-tira-shche-plashchat-vinetka-na-denonoshchie-379052.html", "text": "Над 10 000 тира ще плащат винетка на денонощие след въвеждането на новата тол система от 1 януари. Това сочат изчисленията на Агенция „Пътна инфраструктура“ (АПИ). „Благодарение на контрола приходите от винетки непрестанно се увеличават.  През 2018 г. те са над 26 милиона повече сравнение с 2017 г.”, коментира пред Нова тв инж. Дончо Атанасов, член на УС на АПИ. „По-сложно е с леките автомобили, особено когато на границата се натрупат огромен брой коли, както става при гастербайтерския трафик за Турция и Близкия изток. През юли и август преминават около 3 млн. автомобила, натрупват се на границата и понякога преминаващите не закупуват винетки”, заяви инж. Атанасов. Това обаче нямало да е възможно с електронната винетка от новата година. През 2014-2015 г. Европейската комисия чрез своя лаборатория провери изградените и ремонтираните с европейско финансиране пътни участъци и нямаме съмнение в тяхното  качество, категоричен бе инж. Дончо Атанасов. Той подчерта, че АПИ се отнася изключително сериозно към постъпилото искане от народните представители от БСП за проверка на пътищата и подготвя задълбочен отговор. В нормативната уредба точно и ясно е регламентирано кой, как и по какъв начин може да извършва проверки по републиканската пътна мрежа, каза инж. Атанасов. Той подчерта, че ЕК чрез ангажирана от нея европейска лаборатория вече е  извършила много професионално изследване. Проверени са не само процедурите, но са взети ядки от магистралите и със специализирана машина с падаща тежест е измерена носимоспособността на пътищата. Докладът е много подробен и изпълняваме всички препоръки, така че съмнения по качеството на извършваното строителство и ремонтите нямам, категоричен бе инж. Атанасов.  ", "date": "2018.11.25", "title": "Над 10000 тира ще плащат винетка на денонощие"}
{"url": "https://www.standartnews.com/sport/aoyama-zavrsh-treti-vv-fukuoka-379045.html", "text": "Българският сумист Даниел Иванов - Аоияма раздели третото място на последния за годината турнир във Фукуока. Момчето от Елхово приключи 15-дневната надпревара с рекордния си за сезона баланс от 11 победи и 4 загуби. Освен Аоияма, с такъв резултат останаха още \"маегашира-11\" Окиноуми и \"маегашира-13\" Оношо. Победител в турнира с 13 успеха и 2 поражения е \"комосуби\" Такакейшо, за когото това е първа Купа на императора. На втора позиция с баланс 12-3 остана \"одзеки\" Такаясу. В днешния последен ден на турнира \"маегашира-12\" Аоияма се справи с \"маегашира-4\" Йошикадзе, като го избутвайки го извън дохиото с \"ошидаши\". Другият български представител в турнира - пловдивчанинът Венци Кацаров, познат с името Торакио, постигна 4 победи и 3 загуби в по-долната дивизия Санданме.", "date": "2018.11.25", "title": "Аояма завърш трети във Фукуока"}
{"url": "https://www.standartnews.com/regionalni/zastrakhovateli-zaradvakha-siratsi-za-koleda-379019.html", "text": "\r\n   Центърът за настаняване на деца без родители и наблюдаваното жилище за пълнолетни сираци във Велики Преслав получиха първото дарение за Коледа. Дарителите са от международна застрахователна компания с офис в Шумен. Дарението съдържа месо, колбаси, млечни продукти, захарни изделия, напитки и продукти за кухнята.  \r\n Социалните заведения във Велики Преслав приемат с благодарност всякакви дарения. В началото на зимния сезон особено важни били лекарствата и противогрипните медикаменти. \r\n ", "date": "2018.11.25", "title": "Застрахователи зарадваха сираци за Коледа"}
{"url": "https://www.standartnews.com/sport/rekord-na-turnira-bdeshchite-zvezdi-na-aerobikata-379047.html", "text": "Рекорден брой участници – над 240 деца от 9 спортни клуба от цялата страна, се представиха в турнира „Бъдещи звезди на аеробиката“. Проявата се организира за четвърта поредна година от Съюза по аеробика, съвместно със София – Европейска столица на спорта. Именно благодарение на инициативата много деца се запалиха по този така атрактивен спорт, а спортната аеробики добива все по-голяма популярност сред подрастващите. Зала „Триадица“ отново бе тясна да побере многото участници, техните \r\nродители и зрителите. С емоционални думи към присъстващите се обърна Николай Стоилов от София – Европейска столица на спорта, който пожела на децата да изпитат удоволствие от своите изпълнения и от срещите си в залата със своите връстници. Турнирът бе открит от Калоян Калоянов, член на Управителния съвет на Съюза по аеробика в България. Веднага след това започнаха състезателните изпълнения в пет категории: индивидуално момичета, индивидуално момчета, смесени двойки, смесени тройки и групи. \r\nОсвен купите и медалите, за децата бяха подготвени много награди, а София - Европейска столица на спорта осигури два огромни коша с \r\nподаръци. За всеки от участниците имаше осигурена играчка. Присъстващите станаха свидетели на много забавления и изненади, изпълнили деня с приятни мигове за малките състезатели и техните роднини.", "date": "2018.11.25", "title": "Рекорд на турнира \"Бъдещите звезди на аеробиката\""}
{"url": "https://www.standartnews.com/sport/kirov-bezobrazno-prvo-poluvreme-379046.html", "text": "Наставникът на Ботев Николай Киров отдаде поражението от Етър на слабото представяне преди почивката. Той определи държанието на играчите си през първата част като \"безобразно\". \"Причината за пораженеито е начинът, по който влязохме и безобразното първо полувреме. Аз по мое време не помня такова полувреме, с толкова много брак. Опитахме на почивката да променим нещата, вдигнахме темпото. Имахме ситуации в атака, които не доразвихме.Когато влезеш така в един двубой, е много трудно. Смените се включиха добре, но в последните 30 метра беше проблемът. Стреляхме от 30 метра, когато бяхме в добри положения. Просто безобразно първо полувреме изиграхме\", заяви Киров. \"Лесни мачове няма, нека не коментираме съперниците. Един отбор не може да е постоянно във върхова форма, винаги ще има спадове. Гледаме мач за мач, но сега търся причината за това безобразно първо полувреме. Гледаме да я отстраним за следващия двубой\", завърши той.", "date": "2018.11.25", "title": "Киров: Безобразно първо полувреме"}
{"url": "https://www.standartnews.com/sport/blgariya-i-srbiya-razshiryavat-strudnichestvoto-si-v-sporta-379049.html", "text": "България и Събрия ще разширят сътрудничеството си в сферата на спорта. За това се договориха министърът на младежта и спорта Красен Кралев и сръбският му колега Ваня Удовичич, които проведоха официална двустранна среща, състояла се след разговорите за обща кандидатура за домакинство на Световното първенство по футбол на България, Сърбия, Румъния и Гърция. По покана на Удовичич, Кралев посети 7-ото международно спортно изложение, което се провежда в Белград от 23 до 25 ноември с насоченост към детския и масовия спорт. В Сърбия Красен Кралев проведе серия от разговори за сътрудничество с местния спортен институт, сръбската антидопингова организация, федерациите по волейбол, баскетбол, борба, джудо, спортни танци, военната спортна федерация и паралимпийската асоциация, с която се договори в началото на 2019 г. да се проведат двустранни срещи между български и сръбски отбори по баскетбол в колички. По време на посещението си в Белград Кралев и Ваня Удовичич се договориха и за разработване на съвместни проекти по линия на трансграничното сътрудничество.", "date": "2018.11.25", "title": "България и Сърбия разширяват сътрудничеството си в спорта"}
{"url": "https://www.standartnews.com/regionalni/burgazlii-sbrakha-na-koleden-bazar-i-kontsert-20-000-lv-379024.html", "text": "   На коледния базар с концерт в Бургаската държавна опера снощи бяха събрани общо 20 000 лв.  Сумата ще бъде дарена за закупуване на уред за УВЧ-терапия в дома за медико-социални грижи и рехабилитация „Вяра, Надежда и Любов“ в областния център. Тук провеждат лечение   се възстановяват деца от цялата Бургаска област. \r\n  Във фоайето на операта бяха разположени различни тематични щандове с ръчно изработени артикули. Дядо Коледа и Снежанка раздадоха подаръци на децата от дома, а фотографът Живко Стоев запечата техните усмивки. В специално декорирано коледно студио Александра Диканска засне коледните емоции на бургаските семейства. Талантливи ученици от Националното училище за музикално и сценично изкуство \"Проф. Панчо Владигеров направиха празнична атмосферата  на базара за всички . \r\n Концертът, с водещ Пламен Каров, събра на една сцена бургаската поп-икона Тони Димитрова, Фортисимо, Дует Бургас, Преслава Минасян и много други артисти от областтас. \r\n Гост на блготворителната вечер беше. зам.-председателят на  ГЕРБ Цветан Цветанов, който посети базара, а преди това откри национален форум на Предприемачи-ГЕРБ в Поморие. \r\n ", "date": "2018.11.25", "title": "Бургазлии събраха на коледен базар и концерт 20 000 лв."}
{"url": "https://www.standartnews.com/regionalni/kup-medali-spechelikha-nashi-talanti-na-svetovniya-shampionat-po-matema-379034.html", "text": "Общо  86 медала, от които 17 златни, 40 сребърни и 29 бронзови спечелиха наши млади таланти на Световния математически отборен шампионат по математика, който се проведе в морската столица през уикенда. Младите ни математици се отличиха в конкуренцята на 67 отбора в 3 възрастови групи с над 400 състезатели от 17 държави от цял свят. България беше представена от отборите на три училища - домакините от математическа гимназия „Д-р Петър Берон”, столичната математическа гимназия и 125 средно училище в столицата. \r\n Организатор на събитието, което се провежда за първи път в Европа, са община Варна, Съюзът на математиците в България и варненската математическа гимназия „Д-р Петър Берон”. Призьорите поздрави кметът на Варна, Иван Портних, който подчерта потенциала на морската ни столица като град на знанието. \r\n ", "date": "2018.11.25", "title": "Куп медали спечелиха таланти  на Световния шампионат по математика"}
{"url": "https://www.standartnews.com/sport/beroe-udari-vereya-s-60-379054.html", "text": "Берое смаза Верея с 6:0 в мач от 16-ия кръг на Първа, който трудно може да бъде наречен дерби на Стара Загора, предвид жалкото състояние, в което се намират верейци, коментира Гонг. Берое доминираше отчетливо в огромна част от времетраенето на двубоя и даже не успя да се възползва от всички грешки на съперника си за още по-убедителна победа. Изненадващо Верея започна с две отлични голови възможности. Още в 4-ата минута Милан Вушорович нахлу сам в наказателното поле на Берое, но се забави и Георги Ангелов успя да го блокира с шпагат. В 7-ата Душан Перниш с мъка изби топката под гредата си, а това бе втората изгодна ситуация за Верея. Ндомбу Александър стреля с глава, а после Томаш Кошут се размина с топката и не можа да довкара. В 15-ата минута обаче очакваното се случи. Камен Хаджиев отправи диагонален пас, Теофилос Курупис допусна грешка и нахлуващият на скорост Вандерсон Виана прехвърли вратаря Богомил Цинцарски за 1:0. В 19-ата минута Мартин Камбуров бе в отлична позиция да вкара втори гол за Берое, но ударът му с глава се оказа неточен. В 28-ата минута Цинцарски направи груба грешка, изпрати топката в крака на играч на Берое, вратарят на Берое имаше късмета топката да излезе в аут.  В 30-ата обаче Цинцарски се намеси отлично, за да спаси вратата си от второ похождение на топката. Но натискът на Берое се засилваше от минута на минута, а Верея след доброто си начало се огъваше все повече и повече.И в 41-ата минута се стигна до втори гол за Берое. Борислав Цонев нахлу в пеналта и подаде на Мартин Камбуров, който със страховита тупалка скъса мрежата на верейци с 212-ия си гол в елита. Фрапантен пропуск направи Мартин Камбуров в 49-ата минута - сам срещу вратаря не можа да намери вратата на Верея и пропусна да направи 3:0. Верея буквално рухна. В 54-ата минута нова невероятна грешка в защитата на Верея направи Милан Вушорович и Цонев нямаше никакъв проблем отново да вкара – 3:0. В 58-ата минута Борислав Цонев направи нов гигантски пропуск, след като четирима от Верея се разминаха с топката. Но в 61-ата минута Цонев нямаше как да сбърка, след като Меска нахлу до аутлинията и му подаде отблизо за четвъртия гол – 4:0. В 80-ата минута Здравко Илиев можеше да вкара почетен гол за Верея, но Перниш успя да парира удара му. Вушорович също имаше добър шанс да вкара за Верея, но стреля покрай вратата.  Но мачът като цяло се доиграваше. Ала имаше време за още два гола в полза на Берое. Вкара отново Боби Цонев, записвайки хеттрик. А сетне вратарят Цинцарски се хвърли в краката му и го подкоси в пеналта. От дузпата Мартин Камбуров вкара 213-си гол. След крайното 6:0 беройци събраха 30 точки, заемайки четвъртото място, а Верея е последен с едва 4 пункта и без победа.", "date": "2018.11.25", "title": "Берое удари Верея с 6:0"}
{"url": "https://www.standartnews.com/sport/naznachikha-nov-menidzhr-v-ludogorets-379053.html", "text": "На позицията тийм мениджър на първия отбор на Лудогорец (Разград) вече е назначен Николай Кирчев, който доскоро беше в Черно море. Кирчев беше административен директор при моряците, но е приел предложението да се премести при шампионите. Сега новият мениджър на тима ще помага в работата на Георги Караманджуков. В Лудогорец промените вървят с пълна сила, след като бразилският специалист Пауло Аутуори напусна, а дни преди него си беше тръгнал и Методи Томанов. Яков Папарков пък напусна поста директор на школата, за да продължи работата като главен скаут. Всичко това налага освежаване на екипа и попълване на празните места при шампионите с нови хора. Нови треньори ще бъдат назначени и в школата, за което вече Лудогорец обяви набор чрез кастинг.", "date": "2018.11.25", "title": "Назначиха нов мениджър в Лудогорец"}
{"url": "https://www.standartnews.com/sport/stoevi-spechelikha-turnira-v-glazgou-379058.html", "text": "Водачките в схемата Габриела и Стефани Стоеви спечелиха титлата на двойки от силния турнир по бадминтон от сериите Супер 100 в Глазгоу (Шотландия) с награден фонд 75 хиляди долара, съобщи БНР. На финала българките се наложиха над №3 в схемата Емили Лефел и Ан Тран (Франция) с 21:16, 21:9 и ги победиха за четвърти път тази година. Европейските шампионки взеха шестия си трофей за годината без да загубят нито един гейм. Французойките започнаха по-концентрирано и поведоха с 4:1, 5:2 и 6:3. След това сестрите от Хасково изчистиха играха си от грешки и спечелиха осем поредни точка, за да водят на почивката с 11:6. Последва ново отпускане на Стоеви и Лефел и Тран поведоха с 13:12. Българките реагираха тутакси и отново поеха инициативата. При 20:16 имаха четири гейм пойнта и затвориха частта при първия. Вторият гейм премина изцяло под диктовката на деветите в света Габриела и Стефани. На задължителната пауза те водеха с 11:5. После стигнаха до 20:9 и реализираха още първата шампионска титла. \"Играхме тактически правилно и сме щастливи, че спечелихме финала. Гордея се със сестра ми, която беше с контузия, но даде всичко от себе си\", каза Габриела Стоева след мача.", "date": "2018.11.25", "title": "Стоеви спечелиха турнира в Глазгоу"}
{"url": "https://www.standartnews.com/sport/khamiltn-pobedi-i-v-abu-dabi-379060.html", "text": "Люис Хамилтън с Мерцедес спечели последния старт за сезона във Формула 1 - за голямата награда на Абу Даби. Това бе 11-а победа на британеца за 2018-а. Петкратният световен шампион влезе за смяна на гумите още в седмата (от 55 обиколки) и да края на състезанието остана с този комплект, като въпреки това бе недостижим за конкурентите си. Втори на подиума в Абу Даби се качи германецът Себастиан Фетел с \"Ферари\", а трети е Макс Ферстапен (Холандия) с \"Ред Бул\". В крайното класиране Хамилтън е събра 408 т. Фетел остана втори с 320, а Кими Райконен (Финландия) с \"Ферари\" е трети с 251.", "date": "2018.11.25", "title": "Хамилтън победи и в Абу Даби"}
{"url": "https://www.standartnews.com/sport/khrvatiya-specheli-kupa-deyvis-379056.html", "text": "Отборът на Хърватия спечели Купа „Дейвис“, след като на финала се наложи с 3-1 победи над Франция в Лил на стадион \"Пиер Мороа\".  В герой за гостите се превърна Марин Чилич, който донесе два от успехите на родината си.  В неделя Чилич се наложи над Люка Пуй със 7:6 (3), 6:3, 6:3, което се оказа достатъчно за родината му да триумфира в отборната надпревара за втори път след 2005 година. Припомняме, че в петък хърватите дръпнаха с 2-0 победи след двата мача на единично, в които играха Чилич и Борна Чорич, а в събота Франция се върна в играта след успех на двойки. От следващия сезон Световната група за Купа „Дейвис“ ще се провежда в нов формат – в рамките на седмица в края на сезона.", "date": "2018.11.25", "title": "Хърватия спечели Купа Дейвис"}
{"url": "https://www.standartnews.com/svyat/rusiya-i-ukrayna-v-morski-boy-zatvorikha-kerchenskiya-protok-379069.html", "text": "Украйна и Русия влязоха в морски сблъсък, който завърши с блокиране на Керченския проток и жалби от Киев до ООН. Двете страни взаимно се обвиняват в провокации. Украйна обвини Русия, че е обстрелвала и пленила три нейни кораба и е ранила двама души от екипажите им,  съобщи украинската агенция УНИАН.  Говорителка на украинското външно министерство каза, че Киев иска свикване на Съвета за сигурност на ООН. Украинският президент Петро Порошенко пък е свикал спешно заседание на военния си кабинет. Инцидентът е станал в Керченския проток, който свързва Черно с Азовско море край анексирания от Русия Кримски полуостров. Според Киев малките бронирани артилерийски катери \"Бердянск\" и \"Никопол\" са били поразени от стрелба на руската брегова охрана, а влекачът \"Яни Капу\" е  принуден да спре след като удар от руски граничен катер повредил машинното отделение и обвивката.  Веднага след това трите украински съда са били превзети от руските спецчасти. Версията на Москва е, че трите кораба са навлезли в руски териториални води и не са реагирали на предупрежденията. \"Киевските власти действат в Керчанския пролив с бандитски методи. Отначало използват провокация, а после силов натиск и обвинения в агресия\", заяви говорителката на руското МВнР Мария Захарова. Според Киев групата техни кораби са предупредили руската страна за маршрута си.  След случилото се Русия прегради протока с голям товарен кораб, блокирайки движението. Десетки товарни кораби чакат да минат през пролива. Керченският проток е единственият воден път, свързващ Черно с Азовско море. Над протока неотдавна бе построен мост, който свързва Крим с Русия. Не е ясно колко време Русия смята да запази блокадата. Ако гражданското корабоплаване бъде спряно за по-дълго време, това ще е равносилно на икономическа блокада на украинските градове на брега на Азовско море, отбелязва Асошиейтед прес. ЕС реагира на скандала като призова Русия да възстанови свободното движение в Керченския проток чрез изявление на  Мая Коциянчич – говорител на върховния представител на съюза за външната политика и сигурността Федерика Могерини. \"Украйна си поигра на морски бой, търсейки провокация по поръчка на американците\",  написа \"Комсомолская правда\" часове след скандала.", "date": "2018.11.25", "title": "Русия и Украйна в морски бой, затвориха Керченския проток"}
{"url": "https://www.standartnews.com/svyat/trmp-se-pokhvali-s-poevtinyavaneto-na-gorivata-379065.html", "text": "Американският президент Доналд Тръмп посочи като своя заслуга падането на цените на петрола. В Туитър той изтъкна и понижението на инфлацията в САЩ. \"Колко хубаво е, че цените на петрола спадат (кажете благодаря на президента Т)\", нахално написа Тръмп, имайки предвид себе си. \"Добавете към другите добри икономически новини значителния спад на данъците. Освен това равнището на инфлацията се понижава (обърнете внимание, УФР)\". Последното напътствие е част от редовните критики, които президентът на САЩ отправя към политиката на централната банка - Управлението за федерален резерв - редовно да вдига водещата лихва, което, както твърди Тръмп, влияе пагубно на икономическия растеж на страната. На 23 ноември стойността на петрола сорт Брент от Северно море, чиято цена е референтна за европейския пазар, при търговията в Лондон спадна с 4,2 на сто до 59,8 долара за барел, минавайки за първи път под символичния праг от 60 долара от 27 октомври 2017 година. По-рано американските власти въведоха санкции срещу износа на ирански петрол, но разрешиха на осем страни, сред които Индия, Китай, Италия и Гърция да купуват черно злато от Техеран за срок от 180 дни. Тръмп отправи благодарност към Саудитска Арабия за ниските цени на петрола и призова страната да направи още стъпки в тази посока.", "date": "2018.11.25", "title": "Тръмп се похвали с поевтиняването на горивата"}
{"url": "https://www.standartnews.com/svyat/demonstratsii-vv-frantsiya-protiv-seksizma-379008.html", "text": "Десетки хиляди демонстрираха днес във Франция по призива на гражданско сдружение срещу сексисткото и сексуалното насилие. Този апел получи отклик в редица европейски градове година след вълната #MeToo (Аз също), информира Франс прес. Демонстрации бяха организирани в десетки градове във Франция. В Париж походът бе в източната част на френската столица, далече от акциите на \"жълтите жилетки\", чиито участници се обявиха против повишението на данъците на горивата. Според инициаторката на тези походи Каролин Дьо Аас днес по улиците на Франция са излезли 50 000 души, а от тях в Париж - 30 000. Миналата година в тези демонстрации се включиха 2000 души в Париж, според полицейски източник. Според данни на властите днес в Париж против сексисткото и сексуалното насилие са демонстрирали 12 000 души в Париж, 2400 в Лион, 1500 в Марсилия и 950 в Рен. Подобни акции е имало и в много други градове на Франция. Съмишлениците на движението Аз също излязоха на улиците в Женева, Атина и Рим.", "date": "2018.11.25", "title": "Демонстрации във Франция против сексизма"}
{"url": "https://www.standartnews.com/svyat/shveytsariya-glasuva-za-rogata-i-chestta-na-kravite-si-379043.html", "text": "Уникален референдум се провежда днес в Швейцария. Хората гласуват за рогата и честта на кравите. Инициаторите на допитването искат да се преустанови рязането на рогата на животните, които са национална гордост. Въпросът на референдума е фермерите трябва да получават големи годишни субсидии, ако оставят рогата на кравите и козите да растат естествено. 3/4 от швейцарските крави, които са национален символ и туристическа атракция, са със отрязани рога, за да не се нараняват в оборите. Инициаторите на допитването смятат, че практиката трябва да се прекрати, за да се запази достойнството на животните. Те подчертават, че рогата помагат на кравите да общуват и регулират телесната им температура. Според швейцарските медии референдумът няма да събере нужната подкрепа.", "date": "2018.11.25", "title": "Швейцария гласува за рогата и честта на кравите си"}
{"url": "https://www.standartnews.com/svyat/yunker-obyavi-razvoda-mezhdu-es-i-london-za-tzhen-den-379020.html", "text": "Председателят на Европейската комисия Жан-Клод Юнкер заяви преди срещата на върха на Европейския съюз за Брекзит в Брюксел, че днес e \"тъжен ден\", тъй като излизането на Великобритания от общността е \"трагичен момент\", а не такъв, който да бъде \"празнуван\". Независимо от това, Юнкер добави, че проектоспоразумението, договорено между Европейския съюз и британския премиер Тереза Мей е най-добрият възможен вариант за Лондон, тъй като \"ЕС няма да промени основната си позиция по отношение на тези въпроси\". По-рано самата Мей заяви, че проектоспоразумението не е идеална сделка за никоя от страните, но настоя, че това е най-доброто, което би могло да бъде договорено и единствената алтернатива би била излизане от ЕС без каквото и да е споразумение. Европейският съюз и Великобритания ще останат \"партньори и приятели\", след като Лондон напусне общността, каза пък главният преговарящ на ЕС за Брекзит Мишел Барние. Според него проточилите се преговори за Брекзит показали, че Великобритания и ЕС имат различия по няколко въпроса, но сега, когато споразумението е на път да бъде сключено,  двете страни ще останат приятели след развода им.", "date": "2018.11.25", "title": "Юнкер обяви развода между ЕС и Лондон за тъжен ден"}
{"url": "https://www.standartnews.com/svyat/evroliderite-kazakha-ok-za-brekzit-379023.html", "text": "Лидерите на страните членки на ЕС одобриха споразумението за Брекзит, което по-рано беше постигнато с британското правителство на премиера Тереза Мей.  Въпросното споразумение се състои от два основни документа. Първият документ от 585 страници ще ръководи действията на двете страни до излизането на Великобритания от Общността, което е определено за 29 март 2019 г. Този правно обвързващ текст обхваща споразумението за \"развода\" на Обединеното кралство с ЕС, правата на гражданите и редица мерки, за да се гарантира, че няма твърда граница между Северна Ирландия, която е част от Великобритания, и Република Ирландия, която членува в ЕС. Започвайки от март 2019 г. Великобритания ще навлезе в преходен период, който е определен да продължи до декември 2020 г. Вторият, който е правно необвързващ документ, е политическа декларация, която очертава стремежите за бъдещето, включително поддържането на търговски отношения между ЕС и Лондон, обща външна и отбранителна политика, както и тесните отношения в областта на правоприлагането и наказателното правораздаване. Много очакваното одобрение на сделката за Брекзит не дойде без сериозни спънки. Испания заплаши в последния момент да се оттегли от срещата върха на ЕС, докато не получи уверения относно търговските споразумения с Гибралтар - британска отвъдморска територия с 30 000 жители. Мадрид обаче оттегли заплаха си, след като получи гаранции от британското правителство и от ЕС. Британският премиер Тереза Мей се срещна с официални представители на ЕС по-рано тази седмица, за да осигури подкрепата им преди срещата на върха. Вкъщи обаче тя е изправена пред силна опозиция срещу нейното споразумение за Брекзит, което тя твърди, че е най-доброто възможно. Въпреки че ЕС подкрепи споразумението за развода с Великобритания, през декември то трябва да мине през британския парламент. Лейбъристката партия, либералдемократите, Шотландската национална партия и Демократичната юнионистка партия се зарекоха да гласуват против сделката на Тереза Мей, както и мнозина членове на нейната Консервативна партия. Ако те отхвърлят споразумението, Великобритания ще трябва да излезе от ЕС без сделка, тъй като датата на напускането не може да бъде променена. Другите варианти, предложени от британски депутати, включват провеждането на друг референдум за Брекзит или предсрочни парламентарни избори. Това е исторически ден, но също и тъжен ден за ЕС, коментира българският премиер Бойко Борисов, след като по-рано в този дух се изказа и председателят на Еврокомисията Юнкер.", "date": "2018.11.25", "title": "Евролидерите казаха ОК за Брекзит, Борисов тъжен"}
{"url": "https://www.standartnews.com/balgariya-obshtestvo/kmet-zaryaza-sluzhbata-za-da-stane-tiradzhiya-379021.html", "text": "Кмет се отказа от поста, за да стане тираджия. След 7 години начело на белослатинкото село Бъркачево Георги Георгиев напуска по собствена воля. Причината е прозаична – не може да издържа семейството с малката кметска заплата, която е под 700 лева след удръжките. Случаят не е изолиран във Врачанско. Преди време селски кмет си тръгна, за да стане домакин на манастир. На 40 години кметът на село Бъркачево сменил рязко професионалния курс. „Едва ли аз съм първият, едва ли ще бъда и последният, като гледам какви колеги имам, като пожарникари, полицаи, учители и всякакви са станали вече шофьори на камиони”, заяви Георги Георгиев пред Би Ти Ви. Решението да стане тираджия взел след месеци безсънни нощи и обсъждане вкъщи. Надделяло семейството. „Просто финансовото положение е много тежко, децата пораснаха и както се казва, големи деца – големи разходи”, коментира той. Тръгва си след почти два мандата кметуване. Няма да забрави тръпката в началото. „Предизвикателството беше, че искам да променя нещо в селото, и понеже аз съм роден и живял в София, забелязах, че населението е все повече застаряващо, млади хора няма и те определено си имаха нужда от помощ”, отбеляза Георгиев. Не бил от кабинетните кметове, казват хората и затова им е мъчно, но разбират решението му. „Посред нощ да го повикаш, винаги ще отиде и ще помогне. Мисля, че не е нормално за това село да работи за 600 лева, той има две деца, грижи се за тях”, подчерта Виолетка Гетова. „Преди четири години, когато беше наводнението, кметът изнесе на ръце една почти стогодишна баба, за да я спаси от удавяне”, спомня си Малина Цолова. Показателна била и кметската битка със снега. След десетки хиляди навъртени километри бившият кмет казва, че зад волана е изключително рисково, но все пак има общо с кметуването. „Може да закусвам и на вечеря, може да спя и утре вечер примерно, годината, в която селото беше наводнено, аз буквално не се прибирах шест дена вкъщи и не си спомнях какво съм ял и дали въобще съм ял”, каза Георгиев. До изтичането на мандата парламентът в Бяла Слатина назначил за временен кмет съпругата на Георги, местен човек и доскорошен общински служител. „Да си кмет на едно малко село като нашето, е призвание, а на тира се качваш, за да изкарваш пари”, категорична е Благовеста Борисова. А зад волана на големия камион бившият кмет е устремен към едно – „Да се прибера безаварийно, да си прегърна жената, децата и така до май месец, когато големият ми син ще бъде абитуриент”. На съселяните си Георги обещава винаги да разчиства тротоарите от снега, когато не е на път.", "date": "2018.11.25", "title": "Кмет заряза службата, за да стане тираджия"}
{"url": "https://www.standartnews.com/biznes/benzint-padnal-s-19-st-za-tri-sedmitsi-379022.html", "text": "За 3 седмици средната цена на най-масовия бензин - А95, е паднала с 19 стотинки. За същия период дизелът е по-евтин с 5 стотинки, съобщи БНТ. При средна цена на бензина за страната 2,37 лв. за литър в края на октомври, за миналата седмица тя е 2.18 лева за литър. Цената на дизела в края на миналия месец е 2.41 лева за литър, а средната му цена за миналата седмица е 2 лева и 36 стотинки. Цените на горивата към днешна дата - 1 лев и 89 стотинки е най-ниската цена, на която можеше да бъде закупен днес литър бензин А95 на бензиностанции в Пловдив, Стара Загора, Бургас и Димитровград. Най-ниската цена на дизела беше в Русе - 2 лв. и 7 ст. за литър. Най-скъпите бензин и дизел се продават на АМ \"Тракия\" - 2.44 лв. за литър бензин и 2.59 за литър дизел. Посочените цени на горивата са за отделни бензиностанции в страната. На международните пазари цената на петрола сорт Brent падна вчера със 7% до 59,8 долара за барел. Седмица по-рано спадът беше още по-осезаем - почти 12%.", "date": "2018.11.25", "title": "Бензинът паднал с 19 ст. за три седмици"}
