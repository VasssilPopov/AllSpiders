{"url": "http://standartnews.com/lyubopitno/ucheni_opredeliha_poleznite_svoystva_na_birata-374251.html", "text": "След серия от 2-годишни изследвания на пивото и метаболитен анализ, български учени вече могат подробно да определят уникалния състав на всяка една от произвежданите у нас бири. Специалното проучване е извършено от научен колектив експерти от Агробиоинститута към ССА (Селскостопанската академия), Центъра по биология на храните, Химическия факултет на СУ и Института по криобиология и хранителни технологии към ССА. Резултатите от изследванията, бяха представени на 9-тата Национална конференция на Българското дружество по хранене и диететика. С подробното определяне на метаболитния състав на различните марки пиво учените са идентифицирали полезните вещества и ароматичните съединения, характерни за отделните видове бира. Софтуерният анализ на резултатите показва ясно изразен и специфичен метаболитен профил на всяка бира, както и групиране на показателите в клъстери според вида на пивото. Метаболитите са нискомолекулни съединения, междинни или крайни продукти от обмяната на веществата при всеки жив организъм. На практика метаболитите изграждат биологичните обекти (включително храни и напитки) заедно с високомолекулните компоненти - белтъци, въглехидрати, мазнини и нуклеинови киселини. При метаболитния анализ се използва високотехнологична апаратура, наречена газова хроматография, която  позволява отделните метаболити (съединения) в пивото да се сортират и идентифицират поотделно с помощта на мас-спектрометрия. Основно предимство на метаболитния анализ е, че с него се определят едновременно десетки, дори и стотици вещества. В представеното изследване общо са включени 12 популярни български марки бира, закупени от магазинната мрежа. Във всяка отделна проба (марка пиво) са определени 79 съединения, принадлежащи към следните класове: аминокиселини, органични киселини и алкохоли, феноли, моно- и дизахариди, естери, терпени, монотерпенови алкохоли, оксигенирани секвитерпени и сесквитерпенови въглеводороди. Софтуерният анализ на резултатите показва ясно изразеният и специфичен метаболитен профил на всяка марка бира, както и групиране на показателите според вида на пивото – тъмно, светло, непастьоризирано.  В най-голямо количество при тях е пролинът, който е мощен антиоксидант и е основна молекула на колагена – белтъкът, изграждащ сухожилията и съединителната тъкан. Ето защо той е   От трите изследвани видове бира, най-много пролин, с около 50-90% повече, се съдържа в непастьоризираната бира. Тъмните пива имат по-малко пролин, но за сметка на това при тях са повече ароматните вещества, като различни естери, терпени, терпенови алкохоли, сесквитерпени и др. При тях е високо съдържанието на ланалола (най-висока 8,59%), меланоидините и също идващите от хмела метаболити - карофилен (най-висока 7,3%) и алфа-хумулен (най-висока 5,7%). Последните две съединения за изключително полезни за хората, тъй като  Така посоченото процентно съдържание на някои от съединенията от метаболитния анализ е представено в относителна стойност, представляваща тегловното разпределение на веществата от съответния химически клас. Резултатите от метаболитния анализ се обработват посредством специализиран софтуер за статистическо сравняване по метод наречен „Анализ на главните компоненти (Principal Component Analysis). Измерването на идентифицираните с проучването 79 вещества и тяхната концентрация в пивото обогатява не само знанието за продуктовата категория, но е и първото подробно определяне на метаболити в произвежданите у нас бири.", "date": "2018.07.31", "title": "Учени определиха полезните свойства на бирата"}
{"url": "http://standartnews.com/regionalni/posolstvoto_na_azerbaydzhan_dari_knigi_na_biliotekata_v_razgrad-374264.html", "text": "Азербайджанският посланик у  нас доктор Наргиз Гурбанова  дари книги на регионалната библотека „Проф. Боян  Пенев\"  в Разград, съобщават от фондохранилището. Дарителската  пратка съдържа  историографското  изследване на Ерих Файгл „Страната  на  огъня по пътя на коприната\",  две пиеси  на драматурга Гусейн Джавид, издадени  на български и  сборник с  прводи на проза и поезия от съвременни  азърбейджански автори. Дарителският жест има за цел да отбележи  26 годишнината от установяването на  дипломатически отношения между  България и Азербайджан и 100 годишнната от създаването на Азербайджанската  демократична република, която е   първата  светска  парламентарно  управлявана  държава от  ислямския Изток, пише в писмото на Н.Пр.  посланик Гурбанова до директора на библиотеката в Разград  Жанета Александрова. Новите  заглавия ще бъдат включени в каталога  на  фндохранилището, а до посланика на Азербайджан в София вече е изпратено свдетелство за дарение, в което е  отблязано значението на   уникалните  заглавия за  обогатяването на книжния фонд на библиотеката в Разград.", "date": "2018.07.31", "title": "Посолството на Азербайджан дари книги на билиотеката в Разград"}
{"url": "http://standartnews.com/svyat/referendumat_v_makedoniya_shte_struva_35_mln_evro-374236.html", "text": "Разходите за организирането и провеждането на референдума за името на Македония, който ще се състои в края на септември, ще надхвърлят 3,5 млн. евро. Средствата ще бъдат осигурени от държавния бюджет чрез преразпределяне на фондовете, реши македонския парламент. Решението беше взето без дебати с 64 гласа „за\" и нито един „против\" или „въздържал се\". Преди това депутатите гласуваха референдумът за новото име да се състои на 30 септември. Допитването ще има консултативен характер, а въпросът ще бъде „Дали сте за членство в ЕС и НАТО с приемане на договора между Република Македония и Република Гърция\". Референдумът бе насрочен в отсъствие на депутатите от опозицията, които напуснаха залата преди гласуването.", "date": "2018.07.31", "title": "Референдумът в Македония ще струва 3,5 млн. евро"}
{"url": "http://standartnews.com/mneniya/hayde_na_more_avgust_shte_e_naysuhiyat_mesets-374268.html", "text": "- Лятото е навън и то е такова, каквото се случва тази година. Не е много топло, но в никакъв случай не е студено. Вярно е обаче, че е много дъждовно. София направи една много висока норма на валеж, почти 180 мм, което представлява почти три пъти месечната норма. По този показател валежите се доближават до 2014 година, особено дъждовна година, и до много валежното лято на 2005 г. Това показва, че не се случва нещо феноменално и изключително. Нито пък толкова невиждано, че да се каже \"баба и дядо не помнят такова време от 70 г.\". Само през последните 15-16 години това е третото дъждовно лято и подчертавам, че то не е студено. Всяко лято е имало по един - два случая, както през юли, когато сутрешните температури са били по-ниски. Но така или иначе, топло е. И хората по морето не се оплакват толкова от липсата на топлина. Повече са облаците, по-малко е слънцето, но пък затова имаме прекрасна вода. Температурата на водата от края на май месец на практика не е падала под 24 -25 градуса. Това преди 30 години не можеше да се види на нашето море. Ние се радвахме и казвахме, че водата е чай, когато тя достигнеше 25 градуса. А през последните години тя е и 26-27 градуса. Още повече, че ни чака едно друго лято... - Да, това ще бъде август, когато слънцето ще бъде много много повече , валежите ще бъдат доста по-малко и температурите за един доста дълъг период от време ще останат над 30 градуса. Дори в София, (а тя е сравнително хладна столица, защото е заобиколена от планини), температурите ще бъдат 30 градуса. Още от днес над Балканския полуостров ще се наблюдава малко по-високо атмосферно налягане, каквото не сме виждали от 50 дни. Затова атмосферата беше лабилна, влажна, топла и всеки божи ден някъде в България преваляваше, а на някои места по няколко пъти на ден. Още от днес започва трайно стабилизиране на времето и от 2-и, 3-и август, валежите ще бъдат на отделни изолирани места. Много слънце, по-сухо време и максимални температури от порядъка на 28 градуса. Даже в равнините в събота и в неделя може да очакваме 32-34 градуса. Не ми се мисли за Испания и Португалия, където по това време очакват 45, а може и 46 градуса. Като цяло се нормализира атмосферната циркулация в Европа. - Прочетох, че там се очаква нов потоп. Освен големите европейски и американски метеоцентрове, прегледах и прогнозите на балканските страни. Ами никъде не даваха потоп. Не знам  кой си го е измислил. В природата е възможно да се случи. Ето по-миналата година имахме средиземноморски силен циклон \"Медикейн\". Това бяха наводненията в Каламата и Халкидики. Сега няма никакво основание да се прогнозира апокалипсис от този тип за Халкидики поне за следващите две седмици. Напротив, както за България, така и в Гърция, най-после ще се сбъдне прогнозата, че ще бъде слънчево, топло и сухо. - Във валежна и влажна година нещо се ражда, и то не малко. Може да не е с високо качество зърното, но пък слънчоглед и царевица има. Може гроздето да не е с висока захарност, но пък има пресни плодове и зеленчуци. Обратното, когато е сухо, нищо не се ражда, всичко загива и загубите са много по-големи в сравнение с летата, когато е топло и дъждовно. - Поне със сигурност докъм 16-17 август се очертава да има много слънце. Не казвам, че над цяла България ще бъде абсолютно сухо. На местата, където ще превали, ще бъдат изключително малко и главно в планинските райони. Има вероятност за малко повече валежи от летен тип, т.е. за половин ден, за половин час, около периода 7-8 август. След което настъпва отново продължителен период на топло време и високи температури. - Да. Обикновено при Преображение Господне  и на Богоявление, винаги сме казвали, че времето се пречупва. То не се пречупва, в смисъл, че става лошо, но августовското слънце става по-мекичко, не пали така, както е юлското и особено юнското слънце. Високи са температурите, но започват първите признаци на приближаващата се есен. - Есента се очертава да бъде сравнително топла. Световните метеоцентрове дават септември с нормални температури и с малко по-високи валежи в Западна България. Същата е прогнозата за целия месец, що се отнася до двата големи метеоцентъра на американци и европейци. Август е месецът с най-малко валежи през цялата година. Така че смятам, че лятото не ще се завърне, защото то не си е тръгвало нито за секунда, но ще бъде такова, каквото повечето дами го желаят- слънчево, топло и сухо. - Винаги с голяма усмивка съм разглеждал народните поверия. Има нещо много хубаво, което, ако е топла есента, ще го наблюдаваме пак. Някъде ще цъфне някоя ябълка и ако, примерно, се случи в Кюстендил, според народните поверия това означава студена зима. А ако в Дупница не цъфне ябълка, какво става ? Не може зимата в Кюстендил да бъде много студена, а в Дупница да си бъде топла. Няма как да стане. Горещниците минаха- те бяха на 26-и, 29-и и 30-и. Давам ви една дългосрочна прогноза, която се припокрива с дългосрочните прогнози на Американската агенция за изследване на атмосферата и океаните. Сравнително топла зима очаква Балканския полуостров и Европа. Което не означава, че няма да има минус 15 градуса, или пък че няма да има някъде минус 20 градуса, няма да има виелици, няма да има снегове. Но като цяло средните температури за декември, януари и февруари се очаква да са с около половин, а на някои места с един градус над нормата. Това е поглеждането напред в бъдещето от 1-и август. А горещниците бяха и дъждовни, и топли, и хладни, и ветровити, следователно ни очаква шарена, но топла зима, с много валежи и със съответните атрибути, с които една зима е характерна за България. Предстои да видим. Нека читателите да запомнят тази прогноза, за да видим кое  вярно и кое - не. - От тези данни, които имам аз, по никакъв начин времето не е повлияло на туризма в България. Много малко хора отложиха летуването си по нашето Черноморие за по-късна дата. За Гърция мога да кажа със сигурност, че южната ни съседка даже ще отбележи рекорд по туристи. Не беше толкова страшно и по нашето море така. Вярно, валя, летовниците във Варна наистина много ги намокри, но пак имаше възможност и за слънце. Няма сериозни откази. Може би малко дръпнаха напред в туризма Западна и Северна Европа, защото при тях вместо лятото да бъде един-два дни, този път беше 50 дни, което те не са виждали от много време. Вероятно затова много хора отложиха записванията в последния момент, защото просто природата им даде възможност да си почиват вкъщи ида се радват на местните дадености. - Разбира се.  Е, няма да можеш да отидеш в 7 ч на плажа, но затова пък ще отидеш в 10 и ще се прибереш в 3-4 часа следобед. Това е хубаво, особено за хората, на които високите температури са им противопоказни. А морската вода ще бъде 25 градуса при всички положения до началото на учебната година.", "date": "2018.07.31", "title": "Хайде на море, август ще е най-сухият месец"}
{"url": "http://standartnews.com/sport/stoyanovich_obeshta_red_distsiplina_i_trofei_v_levski-374269.html", "text": "Да донесе първа титла за \"Левски\" от 2009 г. насам. Това обеща новият треньор на тима Славиша Стоянович при представянето му вчера. 48-годишният словенец, който подписа договор за 1+1 години, наследи Делио Роси. \"Дано донеса трофеи, ред и дисциплина в клуба. Избягвам да употребявам клишета, когато говоря. Идвам във велик клуб с велика история. Разбирам каква голяма отговорност поемам с голям клуб като \"Левски\". Ще давам максимума от себе си – винаги!\", бяха първите думи на Стоянович. Според него, ако играчите правят това, което той иска, тимът ще постигне добри резултати. Стилът, който иска да види, е офанзивен, в търсене на голове. Поставената от словенеца цел е да се изгради нов облик и \"сините\" да се доближат до нивото  на \"Лудогорец\". \"Спас Русев ме спечели с това, че е коректен и почтен човек. Разбрахме се бързо. Бяха ни необходими само 5 минути\", коментира преговорите с клубния бос новият наставник. ​\"Никога не съм си търсил алиби. Поемам отбор, който има готова селекция. Запознат съм добре със ситуацията. Асен Букарев може да помогне доста на отбора. За Васил Панайотов нямам никаква информация и ще видим каква е била ситуацията с него\", добави Стоянович. Той заяви, че в \"Левски\" трябва да има спортен директор, защото е ясно, че връзката между спортно-техническия треньорски щаб и собственика е задължителна. Словенецът разбра какво го чака още в понеделник вечер, когато видя на живо как \"Левски\" по чудо се спаси от домашна загуба срещу \"Черно море\". Мачът завърши 2:2 като изравнителното попадение на Давиде Мариани падна в 89-ата минута и бурно беше оспорвано от \"моряците\". Според Стоянович обаче той поел в още по-тежка ситуация \"Цървена Звезда\". Клубът е бил 7 години без титла, а играчите 6 месеца без заплати, но словенецът ги направил шампиони. Дебютът му начело на \"Левски\" ще е в следващия кръг от Първа лига срещу \"Ботев\" (Вр) в неделя.", "date": "2018.07.31", "title": "Стоянович обеща ред, дисциплина и трофеи в \"Левски\""}
{"url": "http://standartnews.com/regionalni/restavriraha_stenopisite_v_tsarkvata_na_bachkovskiya_manastir-374263.html", "text": "Църквата \"Света Богородица\" в Бачковския манастир ще посрещне Голяма Богородица с реставрирани стенописи. Обновяването им започна преди две години, след като пловдивски бизнесмен дари половин милион лева за възстановяването на уникалните изображения.В момента е изцяло обновен куполът под олтара и е реставриран амвонът на храма. Продължава и ремонтът в двора на светата обител, за който правителството отпусна 310 000 лева. Все още не може да се намери решение как да се прогони влагата, която от години пропива основите на църквата. Именно заради нея не е реставрирана и долната част на стените. Предстои консултация със специалисти. Въпреки че в двора на манастира тече усилен ремонт, потокът от вярващи не стихва, а за Голяма Богородица се очакват хиляди, информира БНТ. По традиция честването на Голяма Богородица започва с вечерня на 14 август. Стотици вярващи остават през цялата нощ в светата обител, за да вземат участие и в ранните служби. Всички стаи за поклонници до една са резервирани за 15 август. Все още обаче могат да се намерят свободни места в близките къщи за гости.", "date": "2018.07.31", "title": "Реставрираха стенописите в църквата на Бачковския манастир"}
{"url": "http://standartnews.com/svyat/evrosayuzat_vavede_novi_sanktsii_sreshtu_rusiya_zaradi_krim-374260.html", "text": "Европейският съюз (ЕС) разшири списъка на санкциите, свързан с обединението на Крим с Руската федерация, както и с изграждането на моста през Керченския проток. Бяха наложени санкции на още шест руски компании. В момента в Русия са в сила няколко пакета от санкции на ЕС: икономически, индивидуални ограничителни мерки и санкции по Крим. Последните представляват набор от целеви санкции срещу Крим, с които се забранява поддържане на връзка с европейския бизнес. Тези мерки са предприети в рамките на така наречената \"Стратегия на ЕС за непризнаване на присъединяването на Крим към Русия\". Те са валидни до 31 януари 2019 г. с възможност за удължаване. Според данните на Съвета на ЕС, досега са наложени ограничения на 155 физически лица и 44 организации. Официалният представител на руското външно министерство Мария Захарова заяви пред ТАСС, че новите санкции на Европейския съюз са подривна политика, насочена срещу жителите на Кримския полуостров. Според нея тези санкции на Запада \"насърчават ангажираните с енергийната блокада на Крим и преследват тези, които изграждат съоръжения на градската инфраструктура\".", "date": "2018.07.31", "title": "Евросъюзът въведе нови санкции срещу Русия заради Крим"}
{"url": "http://standartnews.com/svyat/grubiyan_napadna_studentka_nasred_parizh-374233.html", "text": "Случай на тормоз скандализира Франция. Жертвата е студентка, засипана от неприлични коментари и дори ударена в лицето от мъж на улица в Париж. Видеото от камери за наблюдение, разпространено в интернет, предизвика вълна от гневни реакции. 22-годишната Мари Лягер се връщала от работа миналия вторник, когато мъж започнал да прави сексуални подмятания по неин адрес . Понеже се случвало за пореден път, момичето не издържало и му извикало да млъкне. След размяна на обиди, той се приближил, ударил я по бузата и продължил да й крещи. Случаят идва на фона на натиска на правителството да наложи глоби за уличен тормоз. Пакетът от мерки, който трябва да бъде одобрен от парламента тази седмица, предвижда от есента нарушителите да плащат между 90 и 750 евро за обида.", "date": "2018.07.31", "title": "Грубиян нападна студентка насред Париж"}
{"url": "http://standartnews.com/biznes/novo_proizvodstvo_v_zavoda_na_great_wall_v_lovech-374267.html", "text": "Германският автомобилен гигант VOSS Automotive започва ново произвдоство в Ловеч. Компанията е подписала дългосрочен договор за наем на площ от 12 225 кв. м. в \"Баховица Индустриален парк\" ЕАД. Именно там се помещаваше завода на \"Литекс моторс\", който произвеждаше автомобилите Great Wall. През 2017 г. дружеството откри искане за фалит, припомни money.bg. Новият инвеститор обещава да открие 1 000 работни места за специалисти от Ловеч и региона. В предприятието ще се произвеждат компоненти за леки автомобили. Заводът трябва да заработи през второто тримесечие на 2019 година. Освен промишлените съоръжения, немският инвеститор е наел и административната сграда, намираща се на територията на \"Баховица Индустриален парк\". VOSS Automotivе има над 65-годишна история и заводи в Америка, Мексико, Бразилия, Китай, Индия, Полша и Германия, осигурявайки работа за повече от 6000 души. Компанията предлага обширно портфолио от ефикасни системи и решения за автомобилната индустрия на редица международно утвърдени марки.", "date": "2018.07.31", "title": "Ново производство в завода на Great Wall в Ловеч"}
{"url": "http://standartnews.com/biznes/za_7_mesetsa_2528_rast_na_iznosa_na_tok-374262.html", "text": "Оперативните данни на Електроенергия системен оператор (ЕСО) за първите седем месеца на 2018 г. показват продължаващ ръст при износа на електроенергия – 25,28%, като от страната са изнесе ни близо 3,6 млн. мегаватачаса. За сравнение, през същия период от 2017 г. износът е бил 2,8 млн. мегаватачаса електроенергия. Данните за износа успяват да компенсират негативните показатели при потреблението и смекчават свиването на производството. През първите седем месеца производството на електроенергия отчита отрицателно изменение от 1,92 на сто до 25,6 млн. мегаватачаса. Данните от изминалата година са малко по-добри – 26,1 млн. мегаватачаса. Потреблението на електроенергия се свива до 22,06 млн. мегаватачаса, което е с 5,25 на сто по-малко от миналогодишните показатели – 23,2 млн. мегаватачаса за периода. Съществен е и спадът при базовите централи. Оперативните данни на ЕСО отчитат спад с 6,85% до 20,6 млн. мегаватачаса за периода януари - юли 2018 г. При водните електроцентрали обаче се забелязва повишаване на производството на електроенергия до 3,36 млн. мегаватачаса, което е с 54,15% повече от стойността за миналогодишния период – 2,18 млн. мегаватачаса. През миналата година тези централи свиха производството във връзка с намалените обеми на язовирите.", "date": "2018.07.31", "title": "За 7 месеца: 25,28% ръст на износа на ток"}
{"url": "http://standartnews.com/svyat/bdenie_v_pamet_na_zaginalite_pri_pozharite_v_atina_-374235.html", "text": "Няколко стотин души се събраха снощи в гръцката столица Атина на бдение в памет на жертвите в пожарите, пламнали преди седмица. Проявата беше спонтанна и организирана в социалните мрежи. Участниците ѝ заявиха, че нямат политически цели. По последни данни в пожарите загинаха 92 души, а 25 са безследно изчезнали. Премиерът Алексис Ципрас пое политическа отговорност за бедствието, но не постави под въпрос реакцията на властите в кризата. Опозицията и медиите остро критикуват липсата на координация между различните служби, а експерти изтъкват липсата на план за урбанизация в крайбрежните селища с иглолистни гори.", "date": "2018.07.31", "title": "Бдение в памет на загиналите при пожарите в Атина"}
{"url": "http://standartnews.com/balgariya/maychin_dom_s_unikalna_za_balgariya_laboratoriya-374270.html", "text": "Зам. - министър Бойко Пенков откри първата лаборатория за неинвазивна диагностика за вродени генетични заболявания на плода в СБАЛАГ \"Майчин дом\". При откриването той отбеляза, че апаратурата е закупена със собствени средства на болницата. Лабораторията е създадена с подкрепата на Министерството на здравеопазването и ще работи съвместно с първия самостоятелен Медицински център към болницата. Това е първата подобна лаборатория в България и на Балканския полуостров. Откриването й ще намали драстично разходите за обслужване и ще позволи тестовете да се правят на двойно по-ниска цена. Лабораторията ще се ръководи от проф. Алексей Савов, завеждащ националната генетична лаборатория. Медицинският център към болницата ще предлага най-новата и модерна апаратура в областта на извънболничната АГ помощ- офис хистероскопия, вагинално подмладяване, спектрален скриниг за рак на шийката на матката, скрининг за рак на гърдата, фетална морфология на всички нива, женска консултация и др. Центърът ще се ръководи от д-р Мирослав Георгиев и д-р Иван Диков. Един от най-сериозните проблеми, свързани с бременност при жени след 30-ата година, са заболяванията, свързани с генетични аномалии на плода. От днес \"Майчин дом\" разполага със собствена лаборатория за изследване на тези заболявания. СБАЛАГ \"Майчин дом\" се ръководи от доц. Иван Костов, в болницата работят 650 служители, които се грижат за 30 хил. пациенти годишно. Броят на извършените раждания само за 2017 година достига 3910. \"Майчин дом\" е най-голямата и най-старата специализирана АГ болница в страната.", "date": "2018.07.31", "title": "\"Майчин дом\" с уникална за България лаборатория"}
{"url": "http://standartnews.com/balgariya/mareshki_samo_s_ednoto_krilo_na_skapite_samoleti_mozhe_da_se_reshi_problemat_na_detsata_s_uvrezhdaniya-374250.html", "text": "Само с едното крило на скъпите самолети може да се реши проблема с финансирането на децата с увреждания. Това каза лидерът на ВОЛЯ Веселин Марешки, който тази сутрин беше в лагера на протестиращите майки на деца с увреждания пред входа на Народното събрание. ВОЛЯ ги подкрепя още от миналата година, когато отново бяха тук на протест. Както знаете, ние внесохме в парламента Закона за личната помощ, за да спрат популистките опити някой да се качи на гърба на тези изстрадали майки и деца и да трупа политически дивиденти. Говорихме за това, че проблемите им се разглеждат на парче, а не като цялостна реформа в сектора. Както, междувпрочем, е в много други сфери. Ние оставаме на позицията, че сделката за милиарди за самолети трябва да бъде отменена – само с едното крило на бъдещите супер скъпи самолети, които Каракачанов се кани да купи, може да се реши проблемът с финансирането на програмите за деца с увреждания, каза Марешки.", "date": "2018.07.31", "title": "Марешки: Само с едното крило на скъпите самолети може да се реши проблемът на децата с увреждания"}
{"url": "http://standartnews.com/balgariya/meditsinskiyat_odit_sashto_zahvana_sluchaya_s_pochinalata_v_pleven_rodilka_-374252.html", "text": "Представители на Изпълнителна агенция \"Медицински одит\" са в Плевенската университетска болница, за да проверят случая с починалата родилка. Това каза пред журналисти в СБАЛАГ \"Майчин дом\" зам.-министърът на здравеопазването Бойко Пенков. Той уточни, че екип на Районната здравна инспекция в Плевен също е ангажиран със случая. 39-годишната жена е починала на 26 юли при планирано секцио. В момента в Неонатологията на болницата се води борба за живота на бебето, каза Пенков. Окончателен резултат по случая ще има след време, тъй като има направена съдебна патоанатомична експертиза, посочи зам.-министърът. \"Това, което знаем, е, че се е създал тежък проблем по време на въвеждане в анестезия. От там се водят около час, час и нещо реанимационни мероприятия, които за съжаление водят до летален изход. Съболезнования на близките\", каза Пенков. Той припомни, че оценката преди планираната операция е била, че жената е здрава. Пенков направи уговорката, че причината за смъртта на жената ще оповестят съдебните медици и патоанатоми. През цялото време с родилката е имало медицински екип, подчерта Пенков. По думите му лекарят, който е отговарял за анестезията, е много опитен, с много години стаж. След това са се включили най-добрите реаниматори в отделението, каза той. Попитан за мнението му за идеята на БСП болниците да не са търговски дружества, Пенков коментира: \"Чух, че се предлага холдинг. Ние имаме исторически опит с един холдинг в София. Създадохме го, ръкопляскахме, развихме го и после го вкарахме в един фалит. Ако искате, пак да пробваме\". Пенков присъства на откриването на първа по рода си в България лаборатория за неинвазивна скрининг диагностика за вродени генетични заболявания на плода в СБАЛАГ \"Майчин дом\". Новата лаборатория ще работи в обновения медицински център към болницата. Ръководителят на лабораторията проф. Алексей Савов заяви, че досега пробите на бременните, които са имали нужда от допълнителни изследвания, са били изпращани в чужбина. С новата лаборатория разходите ще намалеят, а и значително ще се спестят тревогите и възможните усложнения за жените, посочи той. Обновеният медицински център към болницата ще предлага най-новата и модерна апаратура в областта на извънболничната АГ помощ - офис хистероскопия, спектрален скриниг за рак на шийката на матката, скрининг за рак на гърдата и др.", "date": "2018.07.31", "title": "Медицинският одит също захвана случая с починалата в Плевен родилка"}
{"url": "http://standartnews.com/balgariya/borisov_150_mln_lv_poveche_shte_dadem_za_informatsionnata_sistema_za_hora_s_uvrezhdaniya-374254.html", "text": "150 млн. лв. повече ще дадем следващата година за информационната система за хора с увреждания, обяви министър-председателят Бойко Борисов след среща с родителите на деца с увреждания, която се проведе в Министерския съвет. „Благодаря на участниците в срещата. Неслучайно минаха 5 часа, защото по всяка тема има диаметрално противоположни разбирания. Дори от най-елементарните – помощните средства дали да ги купува държавата, или отделно - тотално различни мнения. По този държавен орган за координация – абсолютно две коренно различни мнения\", каза още Борисов и посочи, че счита, че съществен напредък е да са на една маса всичките тези хора. „Министерството на здравеопазването е много напред с информационната система – налична в момента платена близо за 2 млн. лв., но се оказва според едните колеги, че не носи никаква информация. Допълнителни 500 хил. лв. сме дали за тази информационна система за хората с увреждания, а се оказва, че не работи. Значи правителството е осигурило достатъчно средства, но целият контрол, организация и практика се оказва, че не е достатъчно ефективна. Много агенции, много неправителствени организации, много министерства, много пари – и ефектът е накрая, че има протест\", коментира Борисов. „Това, което мога да кажа и съм обявил, че пресмятаме, че за новия бюджет мога да гарантирам 150 млн. лв. повече за тази информационна система, освен 1 млрд. лв., които отиват сега. Проблемът е, че и те им се виждат крайно недостатъчни. Ще смятаме още, но трябва все пак да знаем какво държавата може да си позволи\", обясни премиерът. Според информационната система над 700 хил. хора с увреждания трябва да получат помощ, но ще проверим дали всички са реално съществуващи, каза още Борисов. Той обясни, че продължава работата по законите, които трябва да влязат септември – законите за хората с увреждания, за личната помощ и за социалните услуги. „На базата на информационната система за хора с увреждания, която съществува в момента, говорим за над 700 хил. души., които трябва да получат помощ. А 88 хил. се нуждаят от чужда помощ. Не говорим за 5-6 представители на майки с деца с увреждания, говорим за хиляди хора. Когато разпределяме и искаме да сме цивилизовани, да си направим ясна сметка какво трябва да се предвиди в бюджета и накрая като сложим чертата, да знаем, че всяка една система е получила толкова пари\", обясни Борисов. Поех ангажимент родителите на деца с увреждания да се включат в отделните работни групи за промени в законите, за да наблюдават това, което се прави, разказа премиерът след срещата. \"А сигналите, които имат за нередности – особено за колички, слухови апарати и подобни, веднага ще ги даваме за проверка от полицията или прокуратурата – направили сме такава система. Така че в тази посока сме се разбрали да станем активни участници, а не само наблюдатели\", обясни министър-председателят. От своя страна, представители на родителите на деца с увреждания уточниха, че днес са обсъдени основни теми, но отново ще имат среща с премиера Бойко Борисов следващия вторник. По думите им, докато не се решат проблемите напълно, ще останат палатковите лагери пред парламента.", "date": "2018.07.31", "title": "Борисов: 150 млн. лв. повече ще дадем за информационната система за хора с увреждания"}
{"url": "http://standartnews.com/balgariya/prezidentat_nalozhi_veto_na_promeni_v_administrativnoprotsesualniya_kodeks-374255.html", "text": "Президентът Румен Радев е наложил вето на променени разпоредби от Административнопроцесуалния кодекс (АПК), като е оспорил 16 от всички направени поправки, съобщиха от прессекретариата на президента. Държавният глава счита, че с тях уредбата се отдалечава от основни конституционни начала и деформира традиционни принципи и постижения на административното право. Ще се намали интензитетът на защитата на правата на гражданите и юридическите лица относно актове, издавани от позицията на власт и изискващи подчинение. Тези разпоредби ще се отразят неблагоприятно на ролята на административното правосъдие да бъде защитник на обикновения човек срещу незаконосъобразните действия и произвола на администрацията. Държавният глава изразява несъгласие с разпоредбите относно правилата за подсъдността, закритите съдебни заседания, драстично увеличените такси в касационното производство и премахването на касационната инстанция в редица специални закони. Президентът подчертава, че съдържанието на правото на защита многократно е тълкувано от Европейския съд за правата на човека, който приема, че държавата не трябва да поставя правни и практически пречки пред неговото упражняване. Като създават неясна родова подсъдност, увеличават разходите за правосъдие с приетата местна подсъдност, предвиждат необосновано драстично увеличаване на таксите в касационното производство и премахват касационната инстанция в специални закони, оспорените разпоредби на ЗИД АПК поставят именно такива пречки. Според президента тези разпоредби ще намалят способността на административното правосъдие да бъде сред основните фактори, които гарантират баланса и контрола между властите в държавното управление и върховенството на закона. Така е застрашен правовият и демократичен характер на съвременната държава, смята държавният глава.", "date": "2018.07.31", "title": "Президентът наложи вето на промени в Административно-процесуалния кодекс"}
{"url": "http://standartnews.com/balgariya/mvr_shte_vazstanovi_vtoriya_etazh_ot_izgoryalata_sgrada_na_tsarskite_konyushni-374249.html", "text": "Вторият етаж от изгорялата сграда от „Царските конюшни\" е наш. Останалата собственост дори не знаем на кого е. Това каза министърът на вътрешните работи Валентин Радев на редовния си месечен брифинг, в коментар за пожара в „Царските конюшни\". „Ангажираме се да възстановим покрива\", обяви той. „Ползвали сме този етаж известно време, вече не го ползваме\", коментира министърът. „Ние собствеността си ще трябва да я покрием. Надали ще намерим другите собственици, за да си разделим разходите. Трябва да възстановим покрива\", заяви Валентин Радев. „Вчера се събрахме при премиера Бойко Борисов със зам.-кмета на София Тодор Чобанов, кмета Йорданка Фандъкова и министър Боил Банов. Уточнихме се и проверихме докъде е собствеността\", обясни той. „Как е станал пожарът - ще стане ясно\", каза още вътрешният министър. Отделихме 3,148 млн. лева от резерва от държавния бюджет за общините Дупница, Мизия и Тетевен за възстановяване на щетите, съобщи още Валентин Радев. „Всячески подпомогнахме БАБХ за справяне с чумата първо по дребните преживни животни, а после и по свинете\", заяви той. „За периода януари- юли са образувани 248 досъдебни производства за престъпления срещу животните. В сравнение със същия период на миналата година досъдебните производства са 159\", каза още Валентин Радев. Намалението на загиналите на пътя за периода януари-юли е 12,7% в сравнение със същия период на миналата година, каза вътрешният министър. „Тенденцията е добра, за първи път от три години загиналите намаляват\", обяви той. „Работим по три закона за намаляване на жертвите и произшествията по пътя\", припомни Радев. „Задачата ни е да направим предписание за всяко нещо, което не е наред на пътя\", коментира министърът. „Готови са листовките ни, които са и на различни езици, за да помолим и чужденците да спазват правилата и да не стават повод за пътни произшествия\", посочи той. „Около 43 е разликата между загиналите за периода януари-юли в сравнение със същия период от миналата година\", уточни Валентин Радев. „Днес във всички области на МВР също ще дадат брифинг, за да разкажат на журналистите всичко на местно ниво\", каза още министърът. „Горди сме и се хвалим, доколкото е прието, че не допуснахме нито едно произшествие по време на Председателството\", заяви Радев. „Така успяхме да организираме работата си, че да няма пострадали български граждани или пострадали гости, които участваха в събитията. Дори не се усети липсата на служители, които бяха привлечени от страната\", обясни вътрешният министър.", "date": "2018.07.31", "title": "МВР ще възстанови втория етаж от изгорялата сграда на Царските конюшни"}
{"url": "http://standartnews.com/balgariya/priznatelni_potomtsi_pochetoha_pametta_na_geroite-374265.html", "text": "„На това място всеки от нас се чувства преди всичко българин. Те се биха за нас, те направиха така, че да я има България\". Това заяви зам.-председателят на Народното събрание Емил Христов пред паметника на загиналите българи и руси в Джуранлийския бой край Стара Загора по и 140 години от Освобождението на България.„Поклон пред паметта им и да бъдем достойни техни последователи\",добави още Христов и призова към единство, каквото е имало тогава, за да се върне надеждата. На ритуала присъстваха областният управител Гергана Микова, общински съветници, кметове на околните села, много граждани. Признателните потомци обсипаха паметника с венци цветя. Паметникът на Джуранлийския бой е първият издигнат в Старозагорска област след Освобождението на България, още през 1881 г. Той е построен върху могила по типов проект на арх. Вокар и представлява каменна четиристранна пресечена пирамида, която завършв с православен кръст.Според историческите данни  на 17 и 18 юли (ст.стил) 1877 г. тук се е води решителна битка между отряда на херцог Николай Максимилианович и многочислена турска кавалерия, дислоцирана в с.Джуранлии (днес Калитиново). През м. г. красивият паметник е реставриран, възстановени са императорският  герб, каменната сфера и православният мраморен кръст на върха на 13-метровия монумент, както и надписите от южната и северната страна и вътрешния кант в кръста със златен бронз. Както е известно, боевете край Стара Загорана 19/31 юли 1877 г., се считат за бойното кръщение на Българското опълчение. На  величавия подвиг на героите  и свидните жертви бе посветен снощният грандиозен спектакъл \"Моление за Стара Загора\" пред гранитния обелиск на Самарското знаме.", "date": "2018.07.31", "title": "Признателни потомци почетоха паметта на героите"}
{"url": "http://standartnews.com/balgariya/nashi_matematitsi_obraha_medalite_v_bankok-374266.html", "text": "  Четирима наши таланти се завърнаха със златни медали от Турнира на шампионите по математика в Банкок, Тайланд. Това съобщи старозагорският математик Любомир Любенов, председател на Педагогическата асоциация \"Образование без граници\". Шампиони са шестокласникът от Столичната математическа гимназия Явор Василев, петокласниците Николай Дренчев /СМГ/ и Александър Данчев от природоматематическата гимнация „Гео Милев\" в Стара Загора и четвъртокласникът Денис Сираков от природоматематическата гимназия в Сливен. Сребърни медали са спечелили  Йоана Илчева (СУ „Св. П. Евтимий\", Пловдив) и Виктор Тончев (частно училище „Дружба\", Пловдив). С бронзови медали са се окичили Здравко Тодоров (СУ „Св. П. Евтимий\", Пловдив - 2 клас), Петър Стаменов (СУ „Св. П. Евтимий\", Пловдив - 7 клас), Иван Стоянов (гр. Елхово - 3 клас), Ясен Янев (ОУ „Васил Априлов\" -  Бургас) и Иван Николов (МГ- Пловдив). Ученици от 18 страни са спорили за отличията на състезанието на шампионите, проведено на 28 юли 2018 г. в Банкок. От българските ученици покани са получили само носителите на сребърни и златни отличия от квалификацията през април 2018 г. в Стара Загора. Участниците в надпреварата е трябвало да решават 30 математически задачи за 90 минути. До края на лятото българските математици имат още две международни изяви – на започващото на 3 август отново в Банкок открито първенство на Азия по математика и на 1 септември на Хонконгската математическа олимпиада, допълва Любенов.", "date": "2018.07.31", "title": "Наши математици обраха медалите в Банкок"}
{"url": "http://standartnews.com/biznes/spad_ot_9_v_proizvodstvoto_na_domati-374253.html", "text": "Поройните дъждове и градушките удариха земеделието, като производителите на зеленчуци са сред най-силно засегнатите. Очаква се намаление в добивите на почти всички култури, отглеждани на открито, са прогнозите на  Центъра за икономически анализи в селското стопанство САРА. Очакванията са общото производство на домати тази година да спадне с близо 9 на сто. Ще бъдат прибрани 145 хиляди тона, като реколтата от полето ще е  91 хил.т, с 11% по-малко спрямо миналата година. При краставиците не се очаква толкова сериозно намаление. Според експертите ще бъдат прибрани близо 58 хил. тона, но този обем ще се дължи основно на оранжерийната продукция. От полето добивите ще бъдат едва около 9 хил. т,, при 15 хил. т миналогодишна реколта. Прогнозите за реколтата от пипер са за около 55 хил.т. Икономистите обаче подчертават, че този зеленчук е сред трите култури с най-големи колебания на производството, основно защото най-голяма част от него е на открито. При това положение очакванията са за ценови пик, който ще бъде по-висок от осреднените стойности за последните 5 години. При доматите средногодишните цени на дребно се очаква да бъдат около 2,50 лв/кг – или с 4% над тези от периода 2013-2017 г., при пипера ще достигнат 2,20 лв/кг – или 7% над тези за последните 5 години. Изключение правят единствено краставиците, където килограмът ще се движи около 2,50 лв – или с 3% по-малко отколкото в предходните 5 години.", "date": "2018.07.31", "title": "Спад от 9% в производството на домати"}
{"url": "http://standartnews.com/biznes/kzk_nek_zloupotrebyava_na_pazara_na_zelen_tok-374261.html", "text": "Националната електрическа компания  злоупотребява с господстващото си положение при балансирането на производителите на електрическа енергия от възобновяеми източници, като налага нелоялни търговски условия. Това се казва в решение на Комисията за защита на конкуренцията от 30 юли. Проучването на КЗК е показало, че НЕК едностранно и без основание променя почасовите прогнозни графици, подавани от ВЕИ производителите, което изкуствено увеличава небалансите и ги обременява финансово. КЗК е установила и че приетата от НЕК методика за за разпределяне на задължения за небаланси позволява на компанията да калкулира на ВЕИ производителите разходи, каквито Енергийният системен регулатор не е отчел и начислил. Така енергийната компания налага на производителите необосновани финансови тежести. НЕК има 30 дни да представи писмени възражения, както и да бъде изслушана в КЗК на открито заседание.", "date": "2018.07.31", "title": "КЗК: НЕК злоупотребява на пазара на зелен ток"}
{"url": "http://standartnews.com/biznes/polovinata_predpriyatiya_v_balgariya_ne_sa_naemali_novi_hora_veche_4_godini-374244.html", "text": "Почти половината от действително работещите предприятия у нас – 48,7%, не са наемали хора през периода от 2012 г. до 2016 г. Това показва изследване на Националния статистически институт (НСИ). На практика това означава, че 169 625 от компаниите не са си търсили работници през разглеждания период. На второ място в изследването са предприятията наели до четири човека, а най-нисък е делът на тези наели повече от десет души. Новите предприятия за изследвания четири години е 12,2% от всички работещи компании у нас. Най-много от новите дружества са възникнали в сектор търговия, а най-малко в добивната промишленост. Интересна е и статистиката, че тенденцията да не се наемат нови хора важи и за новосъздадените фирми. При тях в над 68 на сто въобще не са назначавали служители през разглеждания период. Националната статистика е изследвала и колко от създадените през 2015 г. предприятия са успели да оцелеят. През първата година от живота си това са над 80 на сто от дружествата, при това предимно такива с над 10 и повече заети. Интересно, че най-висок дял на оцеляващите дружества е от сектор \"Транспорт\", а най-нисък в сектор \"Производство и разпределение на електрическа и топлинна енергия\". \"С отдалечаване от годината на раждане, се наблюдава тенденция на намаляване на броя на оцелелите предприятия\", категорични са от НСИ. Това показват и данните им. Делът на предприятията, които са успели да работят пет години след създаването им е едва 4,7 на сто. От НСИ изследват и така наречените от тях \"умрели предприятия\". Последните валидни данни са от 2015 г. заради бавното им закриване и отразяване в статистическите данни. Затворените фирми преди три години са близо 35 000 или 10% от всички активни дружества у нас. Най-много са затворените фирми, занимаващи се с ремонт на автомобили и мотоциклети. През разглежданата 2015 г. 43,4 на сто от закритите предприятия са класифицирани в сектор \"Търговия; ремонт на автомобили и мотоциклети\". Най-жизнеспособни са предприятията от сектори - \"Добивна промишленост\", \"Доставяне на води; канализационни услуги, управление на отпадъци и възстановяване\" и \"Производство и разпределение на електрическа и топлинна енергия и на газообразни горива\", като при тях \"умрелите\" предприятия са под 1 процент.", "date": "2018.07.31", "title": "Половината предприятия в България не са наемали нови хора вече 4 години"}
{"url": "http://standartnews.com/biznes/gradus_stana_publichno_druzhestvo-374258.html", "text": "КФН даде зелена светлина за борсова търговия на компанията Комисията за финансов надзор вписа \"Градус\" АД като публично дружество в регистъра на публичните дружества и други емитенти на ценни книжа. Това става ясно от решенията на регулаторния орган от 30 юли 2018 г., оповестени на сайта му. Емисията е в размер на 243 608 710 лева, разпределена в 243 608 710 броя обикновени, поименни, безналични, свободнопрехвърляеми акции с право на глас, с номинална стойност от 1 лев всяка. Тя представлява регистрирания капитал на дружеството. Остава последната стъпка - регистрация в \"Българска фондова борса\" АД (с решение на Съвета на директорите й) и определяне на начална дата за търговия (максимален срок 1 седмица). Производителят на пилешко набра над 40 млн. лв. с IPO на 18 и 19 юни 2018 г., като акционерите в дружеството реализираха същата сума чрез продажба на съществуващи акции.", "date": "2018.07.31", "title": "\"Градус\" стана публично дружество"}
{"url": "http://standartnews.com/biznes/otkrivat_festival_na_manoviya_med-374256.html", "text": "Традиционният фестивал на мановия мед ще бъде открит на 1 август в Царево.  До 10 август пчеларите от Странджа ще проведат XV-тото издание на странджанския манов мед и странджанския цветен прашец, съобщиха от община Царево. Празникът, който се организира за 15-та година, се приема с голям интерес от летовниците и хората от региона. Производители на пчелен мед и екологични продукти ще предложат на жителите и гостите на морския град продукти с лечебна цел и високи вкусови качества. Фестивалът ще бъде тържествено открит на 1 август на павираната уличка пред училището \"Н.Й.Вапцаров\" в Царево. Тази година производитгелите от региона очакват Европейскато комисия да включи странджанския манов мед в регистрите на защитените наименования. Този продукт е уникален, получава се от широколистни дъбови гори в района на Странджа планина. Има тъмен до черен цвят и специфичен аромат.", "date": "2018.07.31", "title": "Откриват фестивал на мановия мед"}
{"url": "http://standartnews.com/biznes/novi_bankovi_smetki_sa_v_sila_ot_1_avgust_za_10_ofisa_na_nap-374247.html", "text": "Десет офиса на НАП ще имат нови банкови сметки за плащане на данъци, осигуровки и други публични вземания от 1 август 2018 г. Промяната се налага заради вливането на СИБАНК в Обединена българска банка, в които приходната администрация е поддържала сметки досега. По новите сметки ще се нареждат плащания от граждани и юридически лица с регистрация във всички офиси на НАП в град София, включително регистрираните в „Средни данъкоплатци и осигурители\", както и офисите  София-област, Габрово, Добрич, Кърджали, Монтана, Перник, Русе, Стара Загора и Ямбол. Няма промяна в банковите сметки на останалите офиси на приходната агенция. Ползвателите на  електронната услуга за плащане на задължения към НАП, достъпна в Портала за е-услуги на НАП  ще могат да продължат да плащат без такси по електронен път. Запазва се и възможността за плащане без такса на ПОС терминал във всички структури на НАП. Всички клиенти на НАП, засегнати от промените ще получат съобщение по електронната поща, допълват от приходната агенция. Номера на сметки няма да бъдат посочвани в кореспонденцията по имейл от съображения за сигурност. Информация за новите сметки е  публикувана на сайта на приходната администрация, в рубриката \"Плащане\", подрубрика \"Банкови сметки\". За допълнителна информация клиентите на НАП могат да се обърнат към колцентъра на агенцията на телефон 0700 18 700 или на имейл ", "date": "2018.07.31", "title": "Нови банкови сметки са в сила от 1 август за 10 офиса на НАП"}
{"url": "http://standartnews.com/biznes/zashtitavame_v_bryuksel__pchelniya_ni_prashets-374257.html", "text": "Производителите на манов мед от Странджа в най-скоро време ще започнат процедура за регистрация и на защитено наименование за произход на пчелния прашец от района. Това съобщи за  \" Манол Тодоров от сдружението, произвеждащо уникалния продукт. По думите му, до 2-3 месеца Странджанският манов ще стане първият български продукт, получил подобна еврозащита. „Вече сме на една стъпка от това. От Еврокомисията имаме информация, че всичко, което е трябвало ние да направим, сме го направили и всички забележки са отстранени\", поясни той. „Следва съгласуване в различните дирекции и решение на ЕК. След това ще кандидатстваме и за още един продукт, а именно Странджанския пчелен цветен прашец. По този начин ще помогнем на Странджа да се превърне в бързо развиващ се регион. Тези две регистрации ще дадат възможност за производство на висококачествен продукт, от който хората да получават добри доходи. От друга страна се надяваме да привлечем и много повече туристи към този край на страната и чужденците да си оставят парите тук\", обясни Тодоров. И добави, че ще се иска от ЕК за следващия програмен период от еврофондовете на пчеларите да бъдат отпускани средства за опрашването. На тридневния симпозиум в Царево, посветен на мановия мед, взе участие и еврокомисарят по цифровата икономика и общество Мария Габриел. „Идеята за еврозащита на мановия мед отпреди 14 години, когато е поставено началото на фестивала на странджанския манов мед\", припомни пчеларят. „През всичките тези години целта ни беше продуктът да стане разпознаваем и го постигнахме. Добрата новина за пчеларите сега е, че освен меда, има още два други пчелни продукта, които могат да се регистрират пред ЕК. Това са цветен пчелен прашец и пчелното млечице. Предвиждаме различни цени на меда в зависимост от качеството. На етикета ще бъде изписана стойността на електропроводимостта, която е един от основните показатели за качеството на мановия мед. Всеки искащ суперкачество ще трябва да плати повече\", казва Тодоров. Справка в сайта на ЕК сочи, че най-много регистрации - 9, за защитено наименование за произход за пчелен мед има Португалия. Всички, с изключение на последното от 2005 г., са направени през юни 1996 г. На второ място е Испания с 6 защити, само една от които е за географско указание и още една заявка. С пет регистрации е Франция, а с 4 - Полша. Люксембург също има защитено наименование за произход за меда си. На Балканите с по една регистрация са Гърция и Хърватия.", "date": "2018.07.31", "title": "Защитаваме в Брюксел  пчелния ни прашец"}
{"url": "http://standartnews.com/biznes/lidl_razdava_vaucheri_na_klienti-374259.html", "text": "През август Lidl ще раздаде ваучери на 33 от своите клиенти. Всеки от тях е на стойност 3000 лв. Късметлиите ще могат да пазаруват с ваучерите във всички филиали на веригата в страната до края на август 2020 г. Ваучерите могат да бъдат използвани многократно за закупуване на Lidl продукти до изчерпване на сумата. Всички желаещи да се преборят за една от наградите трябва да пазаруват в магазините на веригата в страната за минимум 33 лв. и да регистрират своята бележка на www.lidl.bg/3000. Щастливците ще бъдат избрани на случаен принцип след края на играта. Играта „Спечели 3000 лв. за пазар в Lidl\" продължава от 1 до 31 август 2018 г. В рамките на този период всеки желаещ може да участва неограничен брой пъти, но с различен касов бон. Всеки от участниците следва да запази касовата си бележка и да представи копие от нея при получаване на награда, в случай, че бъде изтеглен като победител. Печелившите участници ще бъдат определени и обявени на 3 септември т.г.", "date": "2018.07.31", "title": "Lidl раздава ваучери на клиенти"}
{"url": "http://standartnews.com/balgariya/za_vtori_pat_ograbili_doma_na_bsp_deputata_tasko_ermenkov-374248.html", "text": "За втори път ограбиха дома ми, съобщил депутатът Таско Ерменков за Агенция Фокус. „Това е вторият обир, който ми се прави в същия апартамент. Първият беше през 2015 г. и тогава бяха ограбени всички видове ценности и то по много перфектен начин. Крадците се бяха постарали да оставят апартамента в първоначалния му вид, все едно, че никой не е влизал вътре, кутийките, от които бяха взети бижутата, бяха оставени на същите места затворени. Ако дъщеря ми съвсем случайно не беше разбрала, че портмонето ѝ е преместено от лявата в дясната част на чекмеджето, нямаше да разберем сигурно в продължение на много време, че сме ограбени. Това се случва в момент, в който дъщеря ми напуска къщата, а ние с жена ми сме при едни приятели на морето за два дни. И тогава полицията нищо не направи за съжаление, а сега на 3 юли, докато спим четиричленното ми семейство (аз, жена ми, дъщеря ми и съпругът ѝ, както и младо куче), влизат крадци\", коментира Ерменков. По думите му интересното е, че от кредитните карти, които имат в портмонетата си, са взети само тези, които са на жена му и са руски. „На тях тя получава пенсията си по възраст. В тях има не повече от 100 долара в момента. Българските кредитни карти не са пипнати. Аз съм с холтер през това време. Чрез него се измерва кръвното в продължение на 24 часа. Когато е извършена кражбата ми е най-ниско налягането, кучето не реагира. Според полицията най-вероятно са ни упоили с газ. Това е недопустимо. Не са откраднати скъпи като телефон, лаптоп, очила, а моя часовник, от чантата на децата са взети по 10 лв., 300-400 евро от чантата на жена ми и руските ѝ карти, които в България въобще не могат да бъдат използвани\", допълни той и посочи, че полицията не си е направила труда да разпита съседите. „Сами разбрахме, че към 2.00 часа посред нощ някой е звънял на звънците у тях, но никой не се е качил на етажа. Пред блока постоянно стои автомобил с дипломатически номер 0293 и биха могли да попитат и тези хора дали не са видели някой да влиза, но и това не е направено. Досега мълчах, защото смятах, че полицията трябва да бъде оставена да си върши работата, но след като вече почти един месец никой не ме информира и никой не прави каквото и да било, реших да му дам гласност, защото този случай касае мен, но и всеки българин, който трябва да се чувства спокоен в дома си. При такива действия и такова безсилие на компетентните органи няма как това да се случи\", разказа още Таско Ерменков.", "date": "2018.07.31", "title": "За втори път ограбили дома на БСП депутата Таско Ерменков"}
{"url": "http://standartnews.com/balgariya/sv_panteleymon__lekar_poluchil_dara_na_chudotvorstvoto-374230.html", "text": "Св. Панталеймон е лекар, който след като приел християнско кръщение, получил дара на чудотворството, а след мъченическата му смърт по неговото застъпничество стават много изцерения. В своя живот св. Пантелеймон лекувал телата на хората, а в смъртта си е спасил много души, откривайки им истинския Бог. След неговата кончина той останал лечител и помага пак на болните. Великомъченик Пантелеймон е един от най-почитаните православни светци. Неговата икона е известна като чудотворна. Към нея се обръщат не само православни, но и католици, мюсюлмани, всички, които вярват в неговата лечителна сила. Частици от мощите на св. Пантелеймон - Лечителя се съхраняват в много християнски църкви и манастири по света, но най-голяма част от тях са на Света гора, Атон. Главата на светеца се пази в едноименния Светогорски манастир \"Свети Пантелеймон\". Иконата на Св. Пантелеймон защитава от беди и болести. Покровителството на великомъченика се разпростира не само на болните, но и върху лекари, военни и моряци. Хората, чиято професия е да спасяват и защитават животи, ще получават подкрепа от иконата, която ще ги вдъхновява за успешната им работа. Образът на Св. Пантелеймон помага на всеки болен и облекчава болките. Известно е, че с негова помощ се лекуват не само физически, но и душевни недъзи. Главното е молитвата да бъде искрена и тогава може да бъдат излекувани даже нелечими болести. Пред образа му се молят за своето здраве и за здравето на други хора. С молтви към светеца можем да се обръщаме не само, когато сме болни. Иконата помага да се съхрани доброто. Копие на чудотворната икона на св. вмчк. Пантелеймон се съхранява и в България. По молба на Българския патриарх Неофит и със съдействието Балканското Атонско Сдружение, миналата година беше донесена за поклонение честната глава на великомъченика, а икона, придружаваща  мощите на св. вмчк. Пантелеймон в България остана в храм „Св. вмчк. Пантелеймон\" в кв. Княжево, София. Иконата на св. вмчк. Пантелеймон е изписана в  Атон – Света Гора, от схийеромонах Лука от манастира „Ксенофонт\".  Тя е точно копие на чудотворна икона от 14 век.", "date": "2018.07.31", "title": "Св. Пантелеймон - лекар, получил дара на чудотворството"}
{"url": "http://standartnews.com/balgariya/samarskoto_zname_s_orden_za_hrabrost-374223.html", "text": "    На 31 юли 1877 година, когато Руско-турската война е в разгара си, край Стара Загора става първият голям сблъсък между воюващите армии. Няколко хиляди руски войници и опълченци юнашки се бият с многобройните орди на Сюлейман паша. Сражението се превръща в бойното кръщение на българското опълчение. Поразен от смелостта и саможертвата на тези юнаци, ген. Гурко отбелязва:  „...Това беше първото сражение, в което вие влязохте в бой с врага, и в него веднага се показахте такива герои, с които цялата руска армия може да се гордее ....... Вие сте ядката на бъдещата българска армия. Ще минат години и тази бъдеща българска армия ще каже: „Ние сме потомци на славните защитници на Стара Загора.\" Думите му наистина се оказват пророчески. Младите български опълченци се превръщат в гръбнака на българската армия, която ще защитава националните ни  интереси в най-бурните години от нашата история. Неразделна част от българското опълчение е тяхната светиня – Самарското знаме. То също получава бойното си кръщение край Стара Загора, а в дните на Руско-турската война се превръща в реликва със силно патриотично въздействие  върху  цялото българско население. Самарското знаме е изработено от монахините от Иверския манастир, по инициатива на гражданите на Самара, Русия, като дар „за българския народ\". Първоначално е предназначено за участниците в Априлското въстание, но през април 1877 г. е предадено на великия княз Николай Николаевич, за да стане част от Българското опълчение.  На 6 май 1877 г. с тържествен ритуал, извършен в околностите на Плоещ,  знамето е връчено на знаменосеца унтерофицер Антон Марчин от Трета опълченска дружина. На следващия ден опълченците полагат клетва пред него и се отправят към поробената си родина. Знамето е изготвено в традицията на православните хоругви с иконописни изображения от двете страни. Ушито е от тънък копринен плат. Състои се от три хоризонтално разположени ивици -  малиново-червена, бяла и небесносиня. В средата на всяка страна на знамето е апликиран четириконечен кръст. В центъра на кръста е пришита шестоъгълна икона. От едната страна са изобразени славянските просветители - светите братя равноапостоли Кирил и Методий, а от другата е чудотворната Иверска икона на света Богородица с младенеца. Още със стъпването на българска земя хилядно множество посреща опълченците и „българското знаме\" с цветя и песни. Така става и в Търново, а от там през прохода Хаинбоаз опълченските дружини прехвърлят Балкана. Влизат в свободния Казанлък на 17 юли с развято знаме, пеейки песента „Шуми Марица\". В Стара Загора с Предния отряд влизат 1-ва, 2-ра, 3-та и 5-та дружина от Българското опълчение. Посрещането им става много тържествено. В църквата „Свети Димитър\" е отслужен молебен, а учителят Петко Р. Славейков приветства генерал Гурко, произнасяйки „толкова трогателна реч, че изпълва с умиление всички събрали се в Божия храм\". На 31 юли в боевете при Стара Загора Самарското знаме получава бойното си кръщение. В жестоката и отчаяна битка знамето попада три пъти в ръцете на неприятеля, но е спасено от неустрашимите опълченци. В ръкопашните схватки и двете страни дават много жертви. За критичните часове разказва опълченецът Мито Анков: „Тази касапница стана все за опълченското знаме... То няколко пъти минава в неприятелски ръце и пак си го взимаха нашите. Загинаха мнозина за него, но го спасиха. Всеки опълченец съзнаваше, че след 500-годишно робство, то беше първото знаме, което развя Българското опълчение, ядката на българската млада войска, и че ако то паднеше в плен, убиваше се куражът на българите и се зачерняше честта на България. Подполковник Калитин се закле в Плоещ, че ще умре, но няма да даде знамето в неприятелски ръце и наистина той честно устоя на думата си.\" По време на битката турците успяват да се вклинят между 3-та и 5-та дружина и се появява опасност първата да бъде обкръжена и ударена в гръб. Командирът на трета знаменна рота от 3-та дружина Попов дава команда за отстъпление. Към тях се присъединява и командирът на дружината подп. Калитин, който повежда войниците с щиковете си да отворят път за отстъпление и спасят знамето. Самият Калитин загива в битката, но унтерофицер Тома Тимофеев успява да скрие светинята и тя не попада в турски ръце. В Казанлък опълченците се прегрупират и се отправят към връх Свети Никола, за да посрещнат ордите на Сюлейман паша. Бойното им знаме е отново с тях, макар и вече поизбеляло, със следи от куршуми и обагрено с кръвта на героите. След Освобождението III-а Опълченска дружина е преобразувана в III-а пехотна Радомирска дружина и Самарското знаме се пази в гарнизона й в Радомир, от където е последният му знаменосец Никола Корчев. През 1880 г., по повод третата годишнина от кръвопролитните боеве при Стара Загора, княз Александър I награждава знамето с орден „За храброст\", I степен, който е вграден в пиката му. Това е единственото българско бойно знаме, удостоено с този орден. През 1881 г. дружината получава друго бойно знаме, Самарското се пази в Царския дворец в София (дн. Национална художествена галерия). След 1946 г. е предадено на Националния военноисторически музей, където се съхранява и до днес. Една част от копринения плат на знамето е запазена в ръкописа на старозагореца Минко Минев. На 19 август 1923 г. група опълченци пристигат в Стара Загора, за да се отправят към връх Свети Никола за отбелязване на годишнина от Шипченската епопея. В града е организирано специално тържество в тяхна чест и отново се развява Самарското знаме. Вятърът откъсва част от долния край на знамето и Минев го съхранява. Така тази малка частица от знамето-светиня „се връща\" в Стара Загора и днес се пази във фонда на Регионалния исторически музей.  ", "date": "2018.07.31", "title": "Самарското знаме с орден \"За храброст\""}
{"url": "http://standartnews.com/balgariya/vzimat_vtora_proba_za_chuma_v_bolyarovo_dnes-374234.html", "text": "Дългоочакваната втора проба за чума по животните в странджанското село Болярово ще бъде взета тази сутрин, научи bTV. Още от 18 юли има заповед на Агенцията за безопасност на храните за евтаназия на животните в стопанството в Болярово, което отказа да допусне това, заради съмнения, че изследванията се манипулират. Днес ветеринари ще вземат втора проба, на която подлежат и всички стопанства в 10 килоемтровата зона около огнищата на зараза. Започват изследванията и в разширената зона, която включва още 10 села от община Болярово и община Елхово. За целта са изпратени ветеринари от цялата страна. На терен работят 4 екипа по трима души.", "date": "2018.07.31", "title": "Взимат втора проба за чума в Болярово днес"}
{"url": "http://standartnews.com/balgariya/vreme_e_za_malko_vazdarzhanie__ot_preyazhdane_sladko_i_ot_chuvstveni_porotsi-374238.html", "text": "На 31 юли се отбелязват Богородични заговезни, като на този ден се заговява от месо и млечни продукти. От 1 до 14 август следва Богородичният пост. Той е един от четирите многодневни периоди на молитва и въздържание през годината. На днешния ден се прави трапеза с обредна \"заговезнишка пита\", която се чупи, а не се реже. Ястията са блажни. В някои селища следващите три дни гладуват, за да се пречистят тялом и духом. През тези две постни седмици (1-14 август) Църквата молитвено се подготвя за празнуването на Преображение Господне и Успение на Пресвета Богородица, чествани всяка година съответно на 6 август и 15 август. В първия ден на поста в храмовете се прави водосвет, а от 1 до 13 август на вечерните служби се отслужва Богородичен параклис. Богородичният пост води началото си от дълбока древност. В беседа, произнесена около 450 година, св. Лъв Велики говори ясно за него: \"Църковните пости са така разположени през годината, че за всяко време е предписан особен закон за въздържание. Така за пролетта е пролетният пост - в Четиридесетница, за лятото е летният - в Петдесетница (Петров пост), за есента е есенният - в седмия месец (Богородичният), а за зимата е зимният (Рождественският).\" Телесното самоограничаване по време на поста се изразява най-вече в избягването на обилно хранене, както и на вкусни и сладки храни. По строгостта на въздържанието от храна, Богородичният пост е по-лек от Великия (Великденския) пост, но е по-строг от Петровите и Рождественските (Коледните) пости. Както при всеки православен пост, по време на Богородичния пост се стремим към възможно по-пълна духовна съсредоточеност, като избягваме шумните развлечения, кавгите, чувствените наклонности и пороци и се упражняваме съзнателно в благодетелен живот и добродеяния. Най-строг е постът в понеделник, сряда и петък. В тези дни Църквата препоръчва консумацията само на сурови плодове и продукти и несготвена храна. Във вторник и четвъртък - варени без олио/масло гозби, а в събота и неделя се разрешава храна с растително масло (олио, зехтин) и вино. На Преображение Господне се разрешава риба. Ако Успение Богородично се падне в сряда или петък, се консумира риба.", "date": "2018.07.31", "title": "Време е за малко въздържание - от преяждане, сладко и от чувствени пороци"}
{"url": "http://standartnews.com/balgariya/boyko_borisov_priema_protestirashti_mayki_na_detsa_s_uvrezhdaniya-374237.html", "text": "Премиерът Бойко Борисов ще се срещне днес с протестиращи майки на деца с увреждания. Вчера Борисов заяви, че \"промените в законодателството, по които работим, ще гарантират по-голяма финансова подкрепа за хората с увреждания и по-добри услуги за тях\". Той проведе разговор с бащата на Петър Мавродиев от Пловдив, който повери сина си на грижите на министър-председателя в приемната на Министерски съвет. Премиерът покани Емил Мавродиев, бащата на 18-годишното момче, да участва в предстоящата среща по проблемите на хората с увреждания. На нея бащата ще може да даде своите конкретни предложения за по-ефективното разходване на средствата в тази сфера. Вчера в столицата се проведе национален протест под надслов \"Системата убива - всички\". Той започна пред сградата на Народното събрание, където се събраха стотици души от цялата страна, облечени с черни тениски с надпис \"Системата ни убива\". След това протестиращите се насочиха към сградата на Министерския съвет, а накрая се върнаха отново в палатковия си лагер до парламента. Исканията на протестиращите са за по-добро здравеопазване, по-адекватни помощи за хората с увреждания и техните родители, както и индивидуални оценки на потребностите им. Протестът започна със скандирания \"Системата няма да ни убие\" и призиви за оставка. Майки участваха и в среща в социалното министерство заедно с омбудсмана Мая Манолова, ресорния министър Бисер Петков, на която обсъдиха проектозакона за хората с увреждания.", "date": "2018.07.31", "title": "Бойко Борисов приема протестиращи майки на деца с увреждания"}
{"url": "http://standartnews.com/balgariya/novsportcom_yazdi_li_bsp_federatsiyata_po_koloezdene_-374241.html", "text": "Проведеното в Габрово колоездачно състезание Купа „Васил Дянков – Бузлуджа 2018\" събуди множество въпроси. Според габровските информационни сайтове то е било в памет на починалия преди година известен деятел на колоезденето, по чиято инициатива е било възобновено. Интересното тук е, че колоездачите се бореха за купата и финансовите стимули ден преди на поляните около върха да се проведе традиционният събор на БСП. И лично Корнелия Нинова поведе състезанието. Оказва се, че именно ръководената от Корнелия Нинова опозиционна партия е организатор на мероприятието. И осигурява освен всичко друго и награден фонд в размер на няколко хиляди лева. Дали парите са от държавната субсидия или от някъде другаде, не е чак толкова важно. По-важното е защо събитие, финансирано от политическа партия е в календара на спортна федерация, в случая Българският колоездачен съюз. Проверка на Novsport.com показа, че „Купа Васил Дянков – Бузлуджа 2018\" фигурира в сайта на съюза и е официално обявено състезание. То е част от календара за проявите на БКС за тази година. За да изясни ситуацията, Novsport.com се свърза с председателя на съюза Евгени Димитров. „Български колоездачен съюз не участва по никакъв начин в организацията на \"Купа Бузлуджа\". Появи се подобна информация, но ние пуснахме опровержение до медиите, защото в календара на Български колоездачен съюз са посочени всички прояви, които са на територията на страната. За всяко посочено състезание си има упоменат организатор, който отговаря за провеждането му, за всичко... В дадения случай с \"Купа Бузлуджа\", ние по никакъв начин не присъстваме, нито като организатор, нито като съорганизатор. Това си е проява на БСП. Български колоездачен съюз участва в организацията единствено на държавни шампионати, които са в изпълнение на договорите с Министерство на младежта и спорта\", заяви той. Но не можа да обясни защо записването за участие в състезанието, става чрез , мейл към домейна на официалната страница на Международната обиколка на България! Която се организира именно от БКС... Логично възниква въпросът, защо участниците не се записват чрез мейл на БСП, която според Евгени Димитров се занимава с организацията? Явно гузен от получилата се конфузна ситуация, шефът на БКС опита да се изкара жертва на някакъв заговор. \"Начинът по който се представят нещата е опит да бъдем въвлечени в политическа интрига. Съществува Устав, който е точен и ясен - ние имаме един единствен принципал - Министерство на младежта и спорта, с който реализираме цялата държавна програма и политика. Всичко останало е пълно инсинуация, с която не знам кой и какво е целял. Добре, че съумяхме да се усетим навреме, за да реагираме\", допълни Евгени Димитров. \"Ако някой иска да направи купа еди какво си, ние не можем да го спрем. Както беше с изкачването на Витоша. Там също не участвахме. Затова бяхме длъжни да реагираме, защото, ще повторя, че това е пълна инсинуация\", продължи шефът на колоезденето. Проверката на Novsport.com около това колоездачно състезание показа, че за него няма заявка за финансиране в Министерството на младежта и спорта. Но далеч по-интересен е фактът, че БКС има сериозни задължения и дългове към своя принципал. Евгени Димитров не отрече този факт. \"Това е нормално. Имаме си задължения, които изплащаме. Имаме споразумения. Министерството като принципал ни прави проверки, казва ни къде какво да се направим, за да се оправят нещата, това е една нормална процедура. Може да не сме съгласни, но то е в контекста на работата\", каза шефът на БКС. Твърде възможно е, обаче проведеното в Габрово състезание да донесе сериозни главоболия на Евгени Димитров и партньорите му. Според информация на Novsport.com, се очаква Инспекторатът на ММС да започне проверка по случая. Защото наистина не е нормално спортно състезание да се ползва за PR на която и да е партия. Колкото и да твърди обратното Димитров. „Бил съм в политиката и никога не съм позволявал политиката да участва в работата на организации като Български колоездачен съюз. Политиката може да помага на спорта като законодателство, но за друго - съжалявам. Български колоездачен съюз е непричом в дадената ситуация\", завърши изявлението си за Novsport.com Димитров. Всъщност в това, че БСП използва колоездачен пробег за своите цели не е чак толкова изненадващо. Като се има предвид, че Евгени Димитров от край време принадлежи на лявото в политическото пространство. Той е бивш депутат в 38-то Народно събрание (1997-2001 г.), като избран от листата на Евролевицата...  ", "date": "2018.07.31", "title": "Novsport.com: Язди ли БСП федерацията по колоездене ?"}
{"url": "http://standartnews.com/balgariya/proveryavat_prichinite_doveli_do_smartta_na_rodilka_v_pleven-374239.html", "text": "Продължават проверките за причините, довели до смъртта на родилка в Плевен. След планирано секцио в университетската болница жената изненадващо е починала, а бебето й все още е в кома. По данни на близките й обаче - ден преди операцията медицинските прегледи показали, че е напълно здрава. От болницата обясниха за NOVA, че няма да коментират случая преди да излязат резултатите от аутопсията.", "date": "2018.07.31", "title": "Проверяват причините, довели до смъртта на родилка в Плевен"}
{"url": "http://standartnews.com/balgariya/finalat_na_viiito_svetovno_otborno_parvenstvo_po_shahmat_za_nezryashti_i_slabovizhdashti_se_provede_v_hotel_marinela_finalat_na_viiito_svetovno_otborno_parvenstvo_po_shahmat_za_nezryashti_i_slabovizhdashti_se_provede_v_hotel_marinela_-374278.html", "text": "На 30 юли в хотел Marinela Sofia се състоя финалът на VIII-то световно отборно първенство по шахмат за незрящи и слабовиждащи - едно историческо, първо по рода си, събитие за България. На събитието присъстваха кметът на София г-жа Йорданка Фандъкова вицепрезидент на ФИДЕ г-н Хърбърт Бастиан, президентът на IBCA (международната poасоциация по брайлов шахмат) д-р Чародата Джадав, председателя на нашата федерация „Спорт за хора със зрителни увреждания\" д-р Иван Янев, Кристин Буйтелхов, секретар на IBCA, Ангелина Ангелова административен директор на сдружение \"Маринела\" и ПР и комуникации на Victoria Group. Участие в световното отборно първенство взеха 16 национални тима: Великобритания, Венецуела, Германия, Индия, Испания, Италия, Македония, Полша, Румъния, Русия, Словения, Сърбия, Турция, Украйна, България (първи и втори  отбор). Талантливата певица Люси Дяковска зарадва всички присъстващи на награждаването с няколко великолепни изпълнения и им предаде от своята енергия и позитивизъм. Събитието получи подкрепата на Министерство на младежта и спорта, Столична община, фондация \"София - Европейска столица на спорта\", сдружение \"Маринела\", хотел \"Маринела\", \"Victoria Group\", фондация \"Български спорт\", Български спортен тотализатор, Съюз на слепите в България, Лаваца, „Успех Филтър ССБ\", Deroni, А1, Billa, Елдоминвест, минерална вода Хисар от извор номер 7, „А и Д Комерсиал\" ЕООД – с. Йоаким Груево, „Леденика България 1964\" ЕООД – гр. Мездра, „Милмекс\" ООД – гр. София „ТМТ – ЕЛКОМ\" ООД – гр. Пловдив, „Захарен комбинат\" АД – гр. Пловдив, „Престиж 96\" АД – гр. Велико Търново, „Нова лайтинг системс\" ЕООД – гр. София, \"Кока-Кола Хеленик Ботълинг Къмпани България\" АД, GesCom. Медийни партньори на форума бяха Българското национално радио и Българската телеграфна агенция. Много популярни лица също  подкрепиха федерация \"Спорт за хора със зрителни увреждания\" и настоящото Световно първенство. Сред тях са Красен Кралев - Министър на младежта и спорта и патрон на събитието, Йорданка Фандъкова - кмет на Столична община, Румяна Нейкова, Кубрат Пулев, Мария Гроздева, Мирела Демирева, Тереза Маринова и много други. Всички шахматисти, взели участие в Световното първенство, получиха сертификати. Вицесветовен шампион стана отборът на Полша. Под звуците на националния им химн, световните шампиони по шахмат от Русия бяха наградени с медали и купа от г-жа Йорданка Фандъкова.", "date": "2018.07.31", "title": "Финалът на VIII-то световно отборно първенство по шахмат за незрящи и слабовиждащи се проведе в хотел Маринела Финалът на VIII-то световно отборно първенство по шахмат за незрящи и слабовиждащи се проведе в хотел Маринела"}
{"url": "http://standartnews.com/balgariya/finalat_na_viiito_svetovno_otborno_parvenstvo_po_shahmat_za_nezryashti_i_slabovizhdashti_se_provede_v_hotel_marinela_finalat_na_viiito_svetovno_otborno_parvenstvo_po_shahmat_za_nezryashti_i_slabovizhdashti_se_provede_v_hotel_marinela_-374277.html", "text": "На 30 юли в хотел Marinela Sofia се състоя финалът на VIII-то световно отборно първенство по шахмат за незрящи и слабовиждащи - едно историческо, първо по рода си, събитие за България. На събитието присъстваха кметът на София г-жа Йорданка Фандъкова вицепрезидент на ФИДЕ г-н Хърбърт Бастиан, президентът на IBCA (международната poасоциация по брайлов шахмат) д-р Чародата Джадав, председателя на нашата федерация „Спорт за хора със зрителни увреждания\" д-р Иван Янев, Кристин Буйтелхов, секретар на IBCA, Ангелина Ангелова административен директор на сдружение \"Маринела\" и ПР и комуникации на Victoria Group. Участие в световното отборно първенство взеха 16 национални тима: Великобритания, Венецуела, Германия, Индия, Испания, Италия, Македония, Полша, Румъния, Русия, Словения, Сърбия, Турция, Украйна, България (първи и втори  отбор). Талантливата певица Люси Дяковска зарадва всички присъстващи на награждаването с няколко великолепни изпълнения и им предаде от своята енергия и позитивизъм. Събитието получи подкрепата на Министерство на младежта и спорта, Столична община, фондация \"София - Европейска столица на спорта\", сдружение \"Маринела\", хотел \"Маринела\", \"Victoria Group\", фондация \"Български спорт\", Български спортен тотализатор, Съюз на слепите в България, Лаваца, „Успех Филтър ССБ\", Deroni, А1, Billa, Елдоминвест, минерална вода Хисар от извор номер 7, „А и Д Комерсиал\" ЕООД – с. Йоаким Груево, „Леденика България 1964\" ЕООД – гр. Мездра, „Милмекс\" ООД – гр. София „ТМТ – ЕЛКОМ\" ООД – гр. Пловдив, „Захарен комбинат\" АД – гр. Пловдив, „Престиж 96\" АД – гр. Велико Търново, „Нова лайтинг системс\" ЕООД – гр. София, \"Кока-Кола Хеленик Ботълинг Къмпани България\" АД, GesCom. Медийни партньори на форума бяха Българското национално радио и Българската телеграфна агенция. Много популярни лица също  подкрепиха федерация \"Спорт за хора със зрителни увреждания\" и настоящото Световно първенство. Сред тях са Красен Кралев - Министър на младежта и спорта и патрон на събитието, Йорданка Фандъкова - кмет на Столична община, Румяна Нейкова, Кубрат Пулев, Мария Гроздева, Мирела Демирева, Тереза Маринова и много други. Всички шахматисти, взели участие в Световното първенство, получиха сертификати. Вицесветовен шампион стана отборът на Полша. Под звуците на националния им химн, световните шампиони по шахмат от Русия бяха наградени с медали и купа от г-жа Йорданка Фандъкова.", "date": "2018.07.31", "title": "Финалът на VIII-то световно отборно първенство по шахмат за незрящи и слабовиждащи се проведе в хотел Маринела Финалът на VIII-то световно отборно първенство по шахмат за незрящи и слабовиждащи се проведе в хотел Маринела"}
{"url": "http://standartnews.com/balgariya/galerii_i_muzei_shte_domakinstvat_zanyatiya_na_uchenitsite-374242.html", "text": "Учебни занятия ще се провеждат в музеи и художествени галерии. Това предвижда Споразумение за сътрудничество между Министерството на културата и Министерството на образованието и науката, което подписаха министрите Боил Банов и Красимир Вълчев. То предвижда мерки и дейности между институциите в системата на предучилищното и училищното образование и държавните, регионалните и общинските музеи и художествени галерии в страната. Идеята за провеждане на част от учебните занятия в „естествена среда\" е израз на нови похвати и ресурси. Искаме децата да опознаят историята и природните науки. Когато учениците посещават музеи те се срещат с музейни специалисти, изследователи. Историята е част от образованието, заяви след подписването министърът на образованието и науката Красимир Вълчев. По думите му провеждането на часове в музеите допълнително би спомогнало за предизвикване на интереса на учениците и към учебното съдържание, и към науките. Идеята за провеждане на част от учебните занятия в „естествена среда\" е израз на търсенето на нови похвати и ресурси в обучението. Вълчев подчерта, че по модул „Музейно училище\" по национална програма, ще се стимулира ползването на тази възможност от учителите. Той отбеляза, че МОН винаги е насърчавало посещенията на ученици в културни институции, като това е залегнало и в проекта „Твоят час\". От октомври 2016 г. до юни 2018 г. са предоставени близо половин милион лева за посещение на културни, исторически, природонаучни, спортни и други обекти. Предвижда се МОН и занапред да финансира този род извънкласни дейности. Министърът на културата Боил Банов отбеляза, че  партньорството между музеите и училищата ще е ценно за възпитанието в родолюбие, национална идентичност и отговорно отношение на учениците към паметниците на културата. Споразумението предвижда създаване и въвеждане на музейни образователни програми, свързани с тематичния обхват на даден музей и художествена галерия, които ще ги обявяват на сайтовете си в началото на всяка учебна година, за да могат детски градини и училища да направят заявки за посещения.  Програмите ще станат част от обучението по предметите от общообразователната подготовка и във време на извънучилищни занимания и дейности, чрез създаване на специален механизъм. Заложена е и допълнителна квалификация на музейните специалисти, музейните педагози, учителите и др., ангажирани с реализацията на инициативите по споразумението. Музейните специалисти ще бъдат включвани в  планиране инициативите за извънкласна работа, в подготовката на различни образователни проекти и програми, свързани с културното и природното наследство и визуалните изкуства. Те ще се ангажират и със създаване на училищни обществени колекции (експозиции), свързани с историята на училището, бележити личности, научно-технически открития, знаменателни факти от миналото, световната и европейска история и др. Учредява се и награда „Музейна образователна дейност\", която се връчва ежегодно на училище, учител, музей и музеен специалист. Документът е резултат от съвместни усилия за приобщаването на музеите и галериите в образователния процес. Началото бе поставено с дискусията в Комисията по образование и наука в НС на тема „Училището в музея. Музеят в училището\". Беше облекчена процедурата за посещения на ученици в музеи.", "date": "2018.07.31", "title": "Галерии и музеи ще домакинстват занятия на учениците"}
{"url": "http://standartnews.com/balgariya/mvr_ministarat_preventsiyata_e_ot_klyuchovo_znachenie_za_uspeha_sreshtu_prestapnostta-374243.html", "text": "Второто за годината заседание на Националния съвет по превенция на престъпността (НСПП) се проведе днес в Министерството на вътрешните работи. Представителите на министерства, агенции и дирекции, които имат отношение към проблема, представиха отчети за изпълнение на дейностите, заложени за второто тримесечие на работната програма. Обсъденият обем на задачите включваше: добрите практики от дейността на Комисиите за обществен ред и сигурност като ефективна форма за превенция на местно ниво; взаимодействие с медиаторите от етническите общности за намаляване на конфликтните ситуации при работата на Регионалните здравни инспекции и центровете за спешна медицинска помощ; ограничаване на извършването на кражби на селскостопанска продукция и създадената организация за охрана на селскостопанското имущество от лицензирани охранителни фирми; намаляване на посегателствата над туристи и спазване на правните и моралните норми на обществения ред през летния туристическия сезон; организиране на свободното време и ограничаване на употребата на алкохол и наркотични вещества и техните аналози. Председателстващият НСПП министър Валентин Радев отбеляза отличното взаимодействие между ангажираните институции. Той подчерта ключовото значение на превантивните дейности в борбата с престъпността и изтъкна, че успешна превенция зависи от съвместните усилия на държавни и местни органи, обществени организации и граждани. Членовете на секретариата продължават работата по изработването на нов тригодишен план за дейността на НСПП за периода 2019-2021 г., в който ще залегнат актуални теми и мерки за превенция и противодействие на престъпността. Съветът реши следващата работна среща да бъда през ноември.", "date": "2018.07.31", "title": "МВР министърът: Превенцията е от ключово значение за успеха срещу престъпността"}
{"url": "http://standartnews.com/balgariya/zagubeni_letatelni_refleksi_doveli_do_padaneto_na_helikoptera_mi17_-374245.html", "text": "Предстои работа по сключване на договор за поддръжка и за възстановяване на летателната годност на щурмовите самолети Су-25, съобщи пред журналисти заместник-министърът на отбраната Анатолий Величков (на снимката). Той уточни, че се цели да се възстанови летателната годност на до 14 Су-25, съобщава БТА. В отговор на въпрос ясна ли е причината за катастрофата с вертолет Ми-17 през юни зам.-министърът посочи: \"Това, което е споделил министърът на отбраната сутринта с кратката формулировка, че инцидентът е вследствие на загубени летателни рефлекси\". При инцидента край авиобаза Крумово на 11 юни загинаха двама пилоти, а бордовият инженер бе ранен. Относно смъртта на двамата пилоти на Ми-17 край Пловдив в интервю за бТВ по-рано през деня министърът на отбраната Красимир Каракачанов коментира, че основната причина за фаталния инцидент била „загубата на летателни рефлекси заради малкото летателни часове\". Заместник-министър Величков напомни, че състоянието на летателната ни техника не е най-доброто и добави, че МО е предприело мерки за възстановяване на летателната годност не само на хеликоптерната авиация, но с подписването на договора за интегрирана логистична поддръжка и на изтребителите МиГ-29 до 2021 година. Заместник-началникът на отбраната вицеадмирал Емил Ефтимов коментира одобрения от парламента проект за придобиване на два многофункционални патрулни кораба като началото на модернизацията на Военноморските сили, като изрази надежда, че той ще бъде реализиран успешно. В момента се извършва експертна работа по него, а в петък на Съвета по отбрана на министъра ще бъде представено текущото състояние на проекта. Целта е до края на годината да се сключи договор. В контекста на процесите, свързани с кадровия недостиг в армията, вицеадмирал Ефтимов каза, че е оптимист, като добави, че на всички нива се работи в правилната насока да се адресира съществуващия некомплект във въоръжените сили. Той свърза с темата днешното дипломиране на офицерите от магистърската специалност \"Стратегическо ръководство на отбраната и въоръжените сили\" във Военната академия, което определи като много важен акт. За 2019 г. по средносрочната прогноза са предвидени още 100 млн. лева за увеличаване на възнагражденията на военнослужещите, а общо за двете следващи години - 2020 и 2021, още 100 милиона. От гледна точка на мотивацията за служба в редовете на армията смятам, че министерството си е свършило работата, коментира Анатолий Величков. Той добави също, че с прецизираните критерии за подбор на военнослужещи тенденцията е в положителна посока и некомплектът ще бъде намаляван постепенно. Заместник-министър Величков и вицеадмирал Ефтимов участваха в тържественото връчване на дипломите на завършилите обучението си от \"Випуск 2018 - първа смяна\" на Военната академия \"Г. С. Раковски\".", "date": "2018.07.31", "title": "Загубени летателни рефлекси довели до падането на хеликоптера Ми-17"}
{"url": "http://standartnews.com/balgariya/razsledvat_smartta_na_39godishnata_rodilka_v_pleven-374246.html", "text": "Окръжната прокуратура в Плевен образува досъдебно производство за смъртта на 39-годишната родилка, която издъхна при планирано секцио в плевенската университетска болница на 26 юли. Окръжният прокурор Ваня Савова каза, че ще бъде назначена експертиза, която ще се извърши от лекари от други населени места. Предстоят още разпити и проверка на медицинската документация по случая. От болницата отказаха коментар преди да излязат резултатите от аутопсията. По думите на говорителя Момчил Цветков лекарите са направили всичко възможно, за да овладеят възникналата ситуация. В здравното заведение са започнали вътрешна проверка по случая. Болницата се проверява и от медицинския одит, здравното министерство и РЗИ. Бебето все още е в кома, а ако се събуди, ще бъде с увреждания, каза бащата Владислав Якимов. Той е категоричен няма да се откаже да търси истината. „Детето ми е в кома. Ако се събуди, ще бъде увредено. Казаха ми, че в момента е невъзможно бебето да бъде преместено в друга болница, но аз съм доволен от хората, които се грижат за него. Те са професионалисти\", заяви Якимов пред Нова телевизия. Той коментира, че жена му цял живот е била с ниско кръвно, а те са му казали, че е починала от хипертония. „Операцията беше планирана и започна в 09:00 ч. В 09:30 ч. медицинско лице каза в коридора, че има планирано секцио за 09:00 ч. сутринта, което още не е започнало, защото има проблем с упойката. 20 минути по-късно изнесоха детенцето ми на ръце на изкуствено дишане\", разказа още съпругът на починалата родилка. Родителите на 38-годишната Маргарита са на мнение, че смъртта е настъпила вследствие на лекарска грешка. „Екипът, който трябваше да я оперира, беше подбран. Когато тя се записа там на консултация, ѝ обясниха, че избор на екип заедно с операцията ще ѝ струва 900 лева. Операцията още не беше започнала, когато излезе една от медицинските работници и каза на друго момиче, че секциото не е започнало, защото има проблем с упойката\", обясни Веска Петрова, майка на починалата родилка. „Според нас смъртта е настъпила в 09:30 ч., тъй като детето са го извадили от операционната в 09:50 часа и то е било повече от 10 минути без кислород. Това означава, че майката е била починала и детето не е имало кислород\", каза Петър Петров, баща на починалата родилка.", "date": "2018.07.31", "title": "Разследват смъртта на 39-годишната родилка в Плевен"}
{"url": "http://standartnews.com/balgariya/prodalzhava_otvodnyavaneto_v_rayona_na_teteven_-374240.html", "text": "Отново наводнения в Тетевенско. При интензивните дъждове в понеделник в общината бяха наводнени къщи, складове и пътища. На няколко места се активираха нови свлачища. Във вторник предстои отводняване на местата, засегнати от водната стихия, както и почистване на пътната инфраструктура. Само преди седмица Тетевен обяви бедствено положение заради поройни наводнения. Тогава щетите бяха за над 6 милиона лева. „Необходими са сериозни инвестиции за укрепване на пътя Черни Вит – Тетевен, но може би сега не е най-подходящият момент те да бъдат направени. Има много сериозни щети и по общинската инфраструктура\", каза в ефира на „Здравей, България\" кметът на Черни Вит Цветослава Христова.", "date": "2018.07.31", "title": "Продължава отводняването в района на Тетевен"}
{"url": "http://standartnews.com/balgariya/s_oblatsi_i_kratkotrayni_valezhi_si_otiva_posledniyat_yulski_den-374232.html", "text": "И днес, в последния ден от юли, атмосферата над страната ще се задържи неустойчива. Преди обяд на отделни, а в следобедните часове отново на много места ще има краткотрайни валежи с гръмотевици. Има условия за градушки. В отделни райони на Западна и Централна България ще има значителни валежи. Ще духа слаб северен вятър. Максималните температури ще са предимно между 26° и 31°, в София - около 26°. Такава е прогнозата за времето дежурния синоптик Евгения Егова от Националния институт по метеорология и хидрология (НИМХ) при БАН. Над Черноморието ще бъде предимно слънчево. Отново в следобедните часове ще има временни увеличения на облачността и на отделни места, главно по северното крайбрежие, ще превали и прегърми. Ще духа слаб до умерен вятър от север-североизток. Максималните температури ще са 28°-30°. Температурата на морската вода е 25°-26°. Вълнението на морето ще бъде 1-2 бала. Над планините също ще се развива купесто-дъждовна облачност и ще има краткотрайни валежи с гръмотевици. Ще духа до умерен североизточен вятър. Максималната температура на височина 1200 метра ще е около 21°, на 2000 метра – около 16°. Атмосферното налягане слабо ще се повиши и ще е близко до средното за юли.", "date": "2018.07.31", "title": "С облаци и краткотрайни валежи си отива последният юлски ден"}
