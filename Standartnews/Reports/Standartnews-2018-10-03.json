{"url": "http://standartnews.com/lyubopitno/desi_banova_rodi_momchentse-376298.html", "text": "Десислава Банова роди момченце. Малкият красавец се казва Йоан и се е появил на бял свят днес в 13.44 часа. Момченцето тежи 3,6 кг и е високо 53 см. Това е второ дете за едно от най-красивите лица на NOVA. \"Благодарим на екипа в Болница \"Лозенец\" под ръководството на проф. Спасов и доц. Асенова, както и на д-р Шаламанов, д-р Костурска и д-р Чайковская за изключителния професионализъм\", заявиха тя и съпругът й Росен Плевнелиев.", "date": "2018.10.02", "title": "Деси Банова роди момченце"}
{"url": "http://standartnews.com/svyat/sblasatsi_belyazaha_godishninata_ot_referenduma_za_otdelyane_na_kataluniya-376277.html", "text": "До сблъсъци между демонстранти и полицията се стигна снощи в Барселона. Размирици имаше в края на многохилядно шествие по случай първата годишнина от референдума за отделяне на Каталуния от Испания, обявен за незаконен от Мадрид. Демонстрантите събориха ограждения пред входа на парламента, но бяха разпръснати с палки от силите на реда. Някои радикални активисти хвърляха камъни по полицаите и се опитаха да издигнат барикади с преобърнати кофи за боклук. Полицията използва сила и за разгонването на демонстранти край главното полицейско управление в Барселона. Участниците в акцията се опитаха да обкръжат сградата и замеряха полицаите с консервни кутии.", "date": "2018.10.02", "title": "Сблъсъци белязаха годишнината от референдума за отделяне на Каталуния"}
{"url": "http://standartnews.com/svyat/zhena_poluchi_nobelova_nagrada_za_fizika_za_prav_pat_ot_55_godini-376303.html", "text": "Американецът Артър Ашкин, французинът Жерар Муру и канадката Дона Стрикланд спечелиха Нобелова награда за физика за революционни изобретения в областта на лазерните технологии, съобщи сайтът Nobelprize.org. Артър Ашкин е награден за изобретяването на оптични пинсети и тяхното приложение в биологичните системи. Жерар Муру и Дона Стрикланд са отличени за откриването на метод за генериране на високоинтензивни и ултракъси оптични импулси. Дона Стрикланд е първата жена, която получава Нобелова награда за физика от 55 години насам и едва третата, печелила отличието. Преди нея го получават Мария Кюри през 1903 г. и Мария Гьоперт Майер през 1963 г. Артър Ашкин ще получи половината от паричната награда, а Жерар Муру и Дона Стрикланд ще си поделят другата половина. Нобеловата награда за физика се присъжда от Кралската шведска академия на науките от 1901 г. Нобеловите награди ще бъдат връчени на церемония в Стокхолмската концертна зала на 10 декември, в деня на кончината на основателя на Нобеловата награда Алфред Нобел. Тази година паричната равностойност на наградата е 9 милиона крони (873 000 евро). Първата Нобелова награда за физика е на немския физик Вилхелм Рьонтген за откриването на нов вид лъчи, наречени на негово име. Миналата година Нобелова награда за физика спечелиха германецът Райнер Вайс и американците Бари Бериш и Кип Торн за решаващ принос към наблюдението на гравитационни вълни. Сред по-известните Нобелови лауреати за физика са Анри Бекерел, Пиер и Мария Кюри /1903/, Макс Планк /1918/, Алберт Айнщайн /1921/, Нилс Бор /1922/, Лев Ландау /1962/, Пьотър Капица /1978/, Питър Хигс /2013 г./.", "date": "2018.10.02", "title": "Жена получи Нобелова награда за физика за пръв път от 55 години"}
{"url": "http://standartnews.com/mneniya/zagubeni_v_referenduma-376305.html", "text": "\"Северна Македония или Северна Корея\". Така провокативно-иронично Кристиан Тимоние, френският посланик в Скопие, резюмира залога на референдума в Македония. Компромис с името или затваряне в идентичностен кръг без хоризонт и изход. Защо това ясно послание не беше разбрано, а референдумът не даде отговор, а постави още повече въпроси? Кой повече са загуби в рефрендума – македонските граждани или местните елити? Македонците се поляризираха за вота в неделя. Силно желание за Европа демонстрираха гласувалите, които с впечатляващите 91% подкрепиха евро-атлантическата ориентация. Още по-силно нежелание проявиха 64% от избирателите, които отказаха да гласуват – и поради активна подкрепа на бойкота, и поради апатия. Разделениятя са не само политически и публични те прорязват и личните отношения. Приятели, роднини и съпрузи се оказват на двата полюса и напрежението е по-голямо, отколкото преди Охридското споразумение. Какво четат гражданите в референдума? Въпросът е повече от двусмислен: - задават се три въпроса, за влизане в ЕС, в НАТО и за Преспанското споразумение (между Атина и Скопие), а не този, за който всъщност се провежда референдумът – името на държавата. Гражданите са поляризирани, но не искат политиците да ги схващат само като такива. Между двата ярки полюса има много колебаещи се. Една от грешките на кампанията на Зоран Заев е, че не успя да намери път към тях, не формулира убедителен дискурс, който да отговори на съмненията им, да ги приобщи към подкрепящите и с това ги тласна повече към отричащите. Гражданите четат в референдума и нещо, което Заев и правителството му ни най-малко не биха желали да е негов предмет – а именно подкрепа или не за собствената им политика. Заев идва с голяма амбиция и обещание за обновяване на поитическия живот, с програмата 3–6–9 (резюмирано: 3 месеца за борба с корупцията, 6 – за излизане от задънената улица с Гърция, 9 – покана за започване на преговори с ЕС). Далеч не всички граждании обаче са удовлетворени от постигнатото и използват негласуването, за да дадат сигнал на управляващите Сред гражданите има две групи, които са особено интересни – етническа и възрастова, албанците и младежите. И двете се оказват по-малко хомогенни отколкото някои политици биха искали да ги видят. Албанското малцинство не споделя идентичностите тревоги и вълнения на етническите македонци и по-бързо и прагматично се стреми към НАТО и ЕС. Подкрепата за тях и в Албания, и в Косово, е много висока. В същото време албанците в Македония не останаха очаровани, че Преспанското споразумение въобще не се занимава с тях. Младежите са страстни и на двата полюса: те са сред най-пламенните европеисти, както и сред футболните фенове, които на стадионите развяват плакати „Името е нашата идентичност\". Младежите са разделени дори не на два, а на три полюса. Последният е на гласуващите \"с крака\"', вече напуснали страната или решили да отделят собствения си професионален и житейски път от малката си балканска родина. Разделените млади са най-яркият символ на дълбоко разединеното македонско общество. Гражданите не харесват да бъдат употребявани от политиците като \"пряка демокрация\". Хем има референдум, хем той е само консултативен, хем ги питат, хем – въпреки резултата решението ще бъде взето от парламента. Стратегическото политическо лидерство е визията, волята и политическата сила да трасираш нови перспективи. А за него се носи политическа отговорност. Къде още се загубиха в референдума елитите? \"Ако искате да видите германски министър, отидете в Скопие\", иронизира германски политик преди референдума. Визитата на Ангела Меркел – първо посещение на германски канцлер в Македония, видеообръщението на Макрон към \"македонските му приятели\"  са най-впечатляващите образи на дългата поредица високопоставени посещения, каращи македонците да се почувстват – макар и за броении дни – като център на света. Още по-съществени са по малко видимите геополитически измерения. Първото е, че в седмицата, когато на сесията на ООН мултилатерализмът (всяка държава да се ползва с привилегии в отношенията с всички партньори) получава поредния удар, той все пак бива реализиран на македонски терен, където високопоставен представител на Тръмп наред с множеството европейски полиитици дават силно рамо на \"да\"-то. Македония се оказва преден фронт и на челния сблъсък на Русия и Запада. Наблюдател оприличи Скопие на Казабланка преди Втората световна война – гъмжаща от чуждестранни агенти и международни наблюдатели. Индустрията на фейк новините, които вкараха малката балканска държава в картата за американските избиратели по време на кампанията на Тръмп, се очакваше с голям интерес. \"Ню Йорк Таймс\" преброи 40 финансирани от Русия сайтове, работещи за бойкота. Западната подкрепа обаче не помогна на про-европейската коалиция да \"се намери\", а на про-бойкот кампанията да \"се загуби\". Парадоксално бе, че тя с еднаква сила бе употребена и от двете кампании. Заев получи европейска легитимност, пробойкот промотърите – повод да говорят за загуба на суверенитет и да иронизират пост-Брекзит Европа със съждението: \"Докато Македония влезе в ЕС, той може вече да не съществува\". Македонскиите граждани още не са щвейцарски и македонските политици още не са европейски. Затова и едните, и другите, несръчно използваха референдума. Ключова остава европейската перспектива на Македония. Топката отново е в полето на политиците.", "date": "2018.10.02", "title": "Загубени в референдума"}
{"url": "http://standartnews.com/svyat/otkriha_telata_na_34_studenti_po_teologiya_pod_srutena_tsarkva_v_indoneziya-376278.html", "text": "Спасители откриха телата на 34 студенти по теология под срутена църква на остров Сулавеси при силното земетресение от петък в Индонезия. Предполага се, че откритите тела са на част от 86-те ученици от религиозен лагер, които бяха обявени за изчезнали след труса. По данни на властите най-малко 844 души са загинали при земетресението, последвано от цунами. Очаква се броят им да нарасне, защото спасителните екипи все още не са успели да достигнат някои от пострадалите райони. Междувременно ново земетресение с магнитуд 6,2 по Рихтер беше регистрирано близо до южния индонезийски остров Флорес, съобщи геофизичният институт на САЩ. Няма сведения за жертви и щети, не е издадено предупреждение за цунами.", "date": "2018.10.02", "title": "Откриха телата на 34 студенти по теология под срутена църква в Индонезия"}
{"url": "http://standartnews.com/mneniya/makedontsite_izpusnaha_vlaka_i_shte_se_redyat_za_bg_pasporti-376306.html", "text": "- Има много спекулации. Истината е, че нито е провал, нито е успех. По принцип на референдум винаги гласуват по-малко граждани,  отколкото на парламентарни избори. На референдума за развитието на атомната енергетика у нас през 2013 г. гласуваха едва 20% от българските граждани. И също имаше бойкот. В Македония на парламентарни избори максималната активност е малко над 60%. Така че 37%  на референдума сега са половината от активните граждани. А от тях 94% т.е. огромно мнозинство, са отговорили  със „за\". А който не е гласувал си е за негова сметка. И у нас е така. Сред негласувалите има граждани, които съзнателно са бойкотирали, но има и още две групи:  едната е на граждани, които по принцип не се интересуват от политиката или в този ден са били заети с друга дейност, примерно подготвят зимнина или са на „одмор\" в Гърция или България. Втората  група негласували е  на  граждани, които отдавна ги няма в Македония – те са мъртви души в избирателните списъци. Така че бройката от 608 000 участници в референдума е доста представителна за малка страна като Македония. Разбира се, очакванията бяха за по-масово участие, но явно не са били реалистични. - Формулировката бе честна. За ЕС и НАТО бе ясно, че ще присъстват във въпроса. А договорът от Преспа бе като влак, пристигнал макар и със закъснение. Но част от македонците, които преди това твърдяха, че отдавна го очакват, сега решиха да останат на перона с надеждата, че ще има и друг влак. И по всичко изглежда, че ще зимуват на перона.  Ще има и такива, които ще дойдат в българския европейски дом. За да могат с български паспорт да пътуват и по-далеч . - Договорът от Преспа не задължаваше Зоран Заев да организира референдум. Но той реши да постъпи по-демократично от представите на македонците за демокрация. Но опозицията също настояваше договорът да се приеме с референдум. И дълго време даваше инструкции как да се гласува. Едва когато  социологическите проучвания започнаха да прогнозират близо 50 процентно участие,  опозицията обърна политиката и започна да призовава за бойкот. Но бойкотът  сам по себе си е бягство от отговорност, отказ от избор. Той не дава решение, не посочва алтернатива. Той пречи без да помога. - Ако участието бе надхвърлило 50%  можеше да се предполага, че депутати от опозицията ще подкрепят промяната на конституцията за смяна на името на страната. Аргумент щеше да им е народният вот. Но сега едва ли ще го направят. По-скоро бойкотът им дава аргумент за обратното. В този смисъл прогнозирам, че няма да има мнозинство за промяна на конституцията. И тогава на премиера Заев не му остава друг демократичен ход освен да провери доверието към своята политика на предсрочни парламентарни избори, които най-рано ще могат да се проведат в началото на декември. А след тях може да се очаква още по-сложна и дори кризисна ситуация. Включително и икономическа криза. Бойкотът на референдума изпрати негативен сигнал към инвеститорите. - Трудно е да се прогнозира. Правителствата в Македония отдавна вече зависят от албанските партии. Така че Заев ще разчита на сегашните си партньори в управлението за формирането но ново парламентарно мнозинство дори и да не спечели изборите. Едва ли албанските партии ще се коалират с партията, бойкотирала техните надежди за евроатлантическо и европейско членство. Защото е факт, че в Македония албанците са тези, които последователно желаят това членство. Много македонци също го желаят. Но са склонни да изтърват влака.  Може би защото имат „резервен\" вариант – влизане в Европа с български паспорт. - Задължение на европейските лидери е да представят позитивите от членството в съюза. Нормално бе и българският премиер да обяснява на македонците предимствата от това членство. Наш национален интерес е Македония да стане член на НАТО и ЕС. Но може би някои европейски лидери не отчетоха македонската народопсихология. Не отчетоха македонската първичност и инат. Руското влияние в Македония се засили през последните години. В Скопие гостуваха идеолозите на евразийската идея Александър Дугин и Леонид Савин.  Основа се партия  по подобие на руската „Единна Русия\". Активизира се руското разузнаване.  Редица добре платени медии внушават тезата, че за Македония има и друг път, а Кремъл открито декларира, че е против разширяването на НАТО  в Западните Балкани. Предвиждаше се през 2020 г. страната да стане 30-ти член на Алианса.  Може да се окаже, че „заслугата\" на Москва е в това, Македония да остане на перона в очакване на влака Годо. - Полезен ход, ако се съди по изявлението на нашето Външно министерство, нямаме.  Ще има общи приказки за „подкрепа\".  Премиерът Борисов приемаше с  охота похвалите, че има принос към гръцко-македонското разбирателство. Но бойкотът май изненада и него. При сегашната ситуация българо-македонският договор може да се окаже единствената надежда на македонците. Спасителна сламка. Защото е доказателство, че на Балканите България е държавата, която може да случва нещата по нормален път. Но българската страна трябва да настоява стриктно да се спазват текстовете на този договор и да води активна политика спрямо Македония. - Ако македонският парламент отхвърли промените в Конституцията, от раменете на Ципрас ще падне тежък товар. Той ще се освободи от задължението да прокара договора за ратификация в гръцкия парламент.  И същевременно ще бъде „отличник\" в Европа – направил е необходимият компромис,  дал е шанс на съседите, но те не са го използвали.  Ситуацията ще се върне към началната си безизходна точка. Било, каквото било. Срещнали се в Преспа, побъбрили, подписали, снимали се за спомен, хапнали, пийнали и...до тук. - Ще се отрази негативно. Ще има нови кризисни ситуации. Показателно е нарастването на напрежението между Прищина и Белград. Членството в НАТО е гаранция за сигурност, а без нея няма как да има евроинтеграция. В Европа предстоят избори за парламент. Проблемите с английския Брекзит продължават.  Не е желателно Балканите да останат в сянка, но обективно така ще се получи. Македонците ще продължат да дълбаят дупката на самоизолацията си и да се мотат по перона. Сърбите ще се кокошинят на косоварите и ще поглеждат с надежда към Москва. В Босна и Херцеговина ситуацията не е цветуща. С други думи – нестабилен регион, несигурен, с лош имидж и инвестиционен климат.  Инвеститорите ще го заобикалят, добрият живот – също. Ще страдат гражданите, но македонците, както подсказва и името им, обичат да се мъчат, да страдат. Как ще изглежда Европейската комисия след европейските избори, е трудно да се прогнозира. Но със сигурност няма да е нейна първа задача да помага на тези, които сами не искат да си помогнат.", "date": "2018.10.02", "title": "Македонците изпуснаха влака и ще се редят за БГ паспорти"}
{"url": "http://standartnews.com/sport/utre_stavame_rano_zaradi_grigor_dimitrov-376301.html", "text": "Най-добрият българския тенисист - Григор Димитров, ще изиграе срещата си със сърбина Душан Лайович от втория кръг на турнира в Пекин утре сутрин. Феновете на първата ни ракета обаче ще трябва да станат рано, за да гледат своя любимец. Двубоят е с начален час 7:30. Двамата имат само един мач досега и той отново е бил в Китай. През септември 2016 г. Григор Димитров побеждава със 7:6, 6:4 за точно час и половина. При нов успех Гришо ще се изправи срещу победителя от Кайл Едмънд и Матео Беретини, които играят след българина утре.", "date": "2018.10.02", "title": "Утре ставаме рано заради Григор Димитров"}
{"url": "http://standartnews.com/svyat/naymalko_42_zhertvi_na_falshiv_alkohol_v_iran-376282.html", "text": "Най-малко 42 души са починали след употреба на фалшив алкохол в Иран. Броят на жертвите не спира да расте през последните дни. Други 16 души са загубили зрението си. В южния град Бандар Абас полицията е арестувала двама души, за които се твърди, че произвеждали домашно приготвен алкохол. През последните три седмици повече от 460 души са били настанени в болница след употреба на фалшив алкохол. Той е незаконен в Иран, но употребата на контрабандните напитки са широко разпространени. Често пъти за приготвянето им се използва токсичния метанол.", "date": "2018.10.02", "title": "Най-малко 42 жертви на фалшив алкохол в Иран"}
{"url": "http://standartnews.com/svyat/donald_tramp_tvardi_che_nikoga_ne_e_pil_alkohol-376281.html", "text": "Американският президент Доналд Тръмп за пореден път призна, че не пие никакъв алкохол. Изказването му беше по повод думите на номинирания за член Върховния съд Брет Кавано за пиенето на бира в гимназията и в университета. Той е обвинен в сексуално посегателство на парти в началото на 80-те години. „Аз не пия. Честно мога да заявя, че не съм изпил и една бира през живота си. Това е една от малкото ми добри черти. Никога не съм пил алкохол. Можете ли да си представите какво щеше да бъде, ако пиех? Щях да съм най-лошият на света\", каза Тръмп.", "date": "2018.10.02", "title": "Доналд Тръмп твърди, че никога не е пил алкохол"}
{"url": "http://standartnews.com/balgariya/otpuskat_150_mln_leva_za_horata_s_uvrezhdaniya-376304.html", "text": "Премиерът Бойко Борисов е възложил на депутатите от ГЕРБ и на социалния министър да придвижат и гласуват наведнъж законите за личната помощ, за хората с увреждания и за социалните услуги. Ден след като протестиращите майки обявиха, че ще го държат лично отговорен за ангажиментите към провеждането на реформата, премиерът заяви, че единствената му отговорност е да осигури допълнителни 150 милиона лева в бюджета за следващата година и не е негова работа да определя как да бъдат разпределени тези средства. Премиерът Борисов припомни на протестиращите майки, че е дал едно-единствено обещание - в новия бюджет да има със 150 милиона лева повече за хората с увреждания: \"Социалният министър, майките на деца с увреждания и омбудсманът в тези 150 млн. да вкарат това, което имат като претенции - дали фондове, дали лична помощ, подкрепа. Както искат да го направят\". Борисов добави към ангажиментите си спрямо хората с увреждания възложеното придвижване и гласуване на законите за хората с увреждания, за личната помощ и за социалните услуги: \"Да гледат трите закона и да има 150 млн. повече всяка година оттук нататък, включително и тази, съм го поел като ангажимент. И ако го няма, въпреки че не всички коалиционни партньори са съгласни, тогава могат да кажат: Борисов ни излъга\".", "date": "2018.10.02", "title": "Отпускат 150 млн. лева за хората с увреждания"}
{"url": "http://standartnews.com/sport/plamen_konstantinov_veche_ne_e_trenyor_na_natsionalite_po_voleybol-376297.html", "text": "Пламен Константинов вече не е треньор на националния отбор по волейбол при мъжете. Това се подразбира от официално съобщение на сайта на федерацията, цитирано от gong.bg. Договорът на специалиста няма да бъде подновен поне на този етап. Контрактът изтече с края на Световното първенство при мъжете. През последните дни в медиите се появиха информации, че следващият селекционер ще бъде Мартин Стоев. След края на Световното първенство президентът на Българската федерация по волейбол инж. Данчо Лазаров се срещна с Константинов. Двете страни обсъдиха представянето на \"лъвовете\" и, за да бъдат свободни в своята преценка за евентуална бъдеща съвместна работа, решиха да финализират договорните си взаимоотношения към този момент. Окончателните изводи и оценки ще бъдат направени на по-късен етап, когато Управителният съвет на БФВ ще разгледа отчетите на Константинов и неговия щаб, както и на треньора на женския национален отбор Иван Петков. Инж. Лазаров пожела успех на Пламен Константинов в работата му в Русия.", "date": "2018.10.02", "title": "Пламен Константинов вече не е треньор на националите по волейбол"}
{"url": "http://standartnews.com/svyat/idva_stud_koyto_svetat_ne_pomni_satelit_na_nasa_s_shokirashti_danni-376294.html", "text": "Слънцето навлиза в една от своите най-ниски точки в космическата ера. Слънчевите лъчи не са като всички предходни месеци на 2018 г., а ултравиолетовото излъчване бързо намалява. Новите изследвания показват, че най-високите слоеве на Земята отчитат голямо изстудяване. \"Над земната повърхност, близо до края на Вселената, нашата атмосфера губи топлината си. Ако тази тенденция продължи, горните слоеве на атмосферата скоро биха могли да станат рекордно студени, с невиждан студ от началото на космическата ера (или: от началото на изследването на космоса), казва Мартин Млинчак от НАСА. Тези данни бяха оповестени от апарата \"Кибер\" на сателита на НАСА \"Тимед\", който следи емисиите на въглероден диоксид (CO2) и азотен оксид (NO) - две субстанции, които играят ключова роля в енергийния баланс на въздуха от 100 на 300 км над повърхността на нашата планета. Чрез измерване на инфрачервеното лъчение на тези молекули \"Кибер\" може да определи топлинното състояние на газа на самия връх на атмосферата на Земята, т.е. в слой, който учените наричат термосфера, съобщава Новости. \"Термосферата винаги е студена по време на минимума на Слънцето и това е една от най-важните причини, поради която 11-годишният слънчев цикъл засяга нашата планета\", обяснява Млинчак.", "date": "2018.10.02", "title": "Идва студ, който светът не помни: Сателит на НАСА с шокиращи данни"}
{"url": "http://standartnews.com/sport/ministar_kralev_na_predstavyaneto_na_zimen_dvorets_na_sporta_sazdavaneto_na_po_dobri_usloviya_dava_tlasak_v_razvitieto_na_zimnite_sportove-376292.html", "text": "Чрез създаването на по-добри условия за тренировки и състезания се дава тласък в развитието на зимните спортове. Това каза министърът на младежта и спорта Красен Кралев по време на представянето на обновения \"Зимен дворец на спорта\" в София. На представянето бе специално поканен министър-председателят Бойко Борисов. Премиерът и министърът бяха посрещнати от Стоян Бъчваров, генерален секретар на Българската федерация по хокей и от Евгения Раданова, член на УС на Българската федерация по кънки, които изказаха своите благодарности към правителството за направеното за развитието на зимните спортове. Стойността на реконструкцията до момента е 4 млн. лв без ДДС, от които 3 млн. лв. по договор с гарантиран резултат (ЕСКО ДОГОВОР) за енергийна ефективност и 1 млн. лв. собствени средства на държавно дружество \"Академика 2011\". В момента тече ремонт и на тренировъчната зала на стойност 1 млн.лева, също средства на дружеството. \"След извършения ремонт Зимният дворец е едно по-приветливо място - удобно за всички спортисти, треньори, родители и зрители, които ще го посещават\", заяви министър Кралев. По думите му, ще се мисли и за смяна на амонячната система на пързалката, вероятно като част от подготовката за Зимните младежкиолимпийски игри, за които България ще кандидатства за домакинство. Спортният министър подчерта, че се инвестира сериозно в развитието на т.нар. \"ледени спортове\". Кралев посочи, че има закупенo новo съоръжение и оборудване, които ще се използват за заледяване и на \"Арена Армеец\". \"През март месец ще има световно първенство по шорттрек. Това е най-успешният български зимен спорт с най-много спечелени олимпийски медали от Евгения Раданова. Сега имаме достоен наследник - Катрин Маноилова. Да се надяваме това да бъде един шанс за изява и да се популяризира този спорт сред подрастващите и сред децата. Разбира се, че ще има повече желаещи да се запишат в зимните спортове – фигурно пързаляне, шорттрек, хокей на лед\", коментира той. Очаква се в следващите месеци да бъде открита и пързалката „Юнак\". Относно кандидатстването на София за домакин на Зимните младежки олимпийски игри Кралев обясни, че след като лично президентът на МОК Томас Бах ни е поканил, шансът ни е огромен. \"За да ни канят, значи ни имат доверие и просто трябва да се изпълнят определен брой критерии. Следващата седмица ще бъдем заедно със Стефка Костадинова в Буенос Айрес на Летните младежки олимпийски игри. Там ще имаме възможност да се срещнем с част от екипа на МОК, който трябва да ни помогне за попълване на документите за кандидатстване\", каза той. Според Красен Кралев за съоръженията на Витоша проблемът е чисто законодателен. \"Съоръженията на Витоша са ангажимент на собственика, държавата няма ангажимент с финансиране, но трябва да се направи такова законодателство, че планината да може да се използва за зимните спортове. Има воля и желание това да се реши. Бихме могли да се справим. Съоръжения в София има. Ще ползваме Арена Армеец и Зимния дворец, ако трябва още една зала ще бъде направена. За кънки бяганият можем да заледим писта на стадион\", коментира той. Премиерът Бойко Борисов поздрави спортното министерство за добрата организация на световното по волейбол, световното по художествената гимнастика, световното по гребане, световното по парашутизъм и другите шампионати. Борисов бе категоричен, че България заслужава да бъде домакин и на Олимпиада през 2024 г. и правителството ще направи всичко необходимо за кандидатурата.  По думите му, подготовката за Зимните младежки олимпийски игри ще мобилизира всички останали процеси, необходими за предоставяне на условия за практикуване на зимни спортове. Премиерът коментира, че ще има нов национален стадион, ако българският отбор по футбол стане първи в групата си в турнира \"Лига на нациите\". Той призова спортната общественост, заедно със спортните журналисти, да направи обществено обсъждане дали мястото на Националния стадион е София и пречи ли провеждането на мачове на трафика в центъра на столицата.  Според Бойко Борисов такова решение трябва да се вземе в диалог и с консенсус, за да няма недоволство.", "date": "2018.10.02", "title": "Министър Кралев на представянето на “Зимен дворец на спорта”: Създаването на по добри условия дава тласък в развитието на зимните спортове"}
{"url": "http://standartnews.com/balgariya/borisov_za_makedoniya_vseki_edin_narod_sam_opredelya_sadbata_si-376287.html", "text": "\"Всеки един народ сам определя съдбата си. Подкрепяме нашите съседи по пътя им към ЕС и НАТО. Оставям на македонските политици да преценят по какъв път да вървят след референдума.\" - така премиерът Бойко Борисов коментира тема номер едно през последните два дни - референдума в Македония за НАТО и ЕС и за договора с Гърция, който не събра 50 плюс 1 от гласовете на македонците и ще има само консултативен характер. \"Оттам нататък - да давам акъл на един народ, не е правилно, а и не е и честно\", добави Борисов. Премиерът направи коментара на откриването на ремонтирания Зимен дворец, за което държавата е отпуснала 5 млн. лв., по думите на спортния министър Красен Кралев. \"Аз си спомням - този проект беше за 40-50 млн. - срещу 5 млн. сега. На борците срещу корупцията им казвам\", пак намекна за управлението на БСП Борисов, предвид планирания отдавна ремонт на спортното съоръжение, който не се състоя. След ремонта сега Зимният дворец е с нова изолация за енергийна ефективност, с 14 вместо с 8 съблекални и нова мантинела. Очаква се да стане домакин на две световни първенства и две-три първенства за Световната купа по фигурно пързаляне и шорттрек. Все още продължава ремонтът на тренировъчната зала, който ще струва 1 млн. Попитан дали е възможно един от приоритетите, около който да се обединят с президента, да бъде спортът, премиерът се раздразни. \"Ако мислите, че всеки път ще ми задавате едни и същи въпроси и аз ще отговарям по същия начин! Ние не създаваме напрежение\", заяви Борисов. И остана на спортна вълна, като припомни: \"Президентът отиде на волейбола, присъства - аз не отидох на нито една среща. Отиде на художествената гимнастика, аз не отидох. Какво искате повече да кажа? Какво сме направили ние срещу президентската институция?Единствените, които ни нападат, са те\", изригна Борисов по адрес на президентството. Той обаче също отиде във Варна и се снима с волейболистите в зала \"Конгресна\" на Двореца на културата и спорта. Премиерът се разсърди, че журналистите му задават въпроси за президента Румен Радев, за да пише за него, а не за ремонтирания Зимен дворец. Борисов даде да се разбере, че не одобрява оставането на Националния стадион в центъра на града, защото, по думите му, една футболна среща блокира 2 млн. жители на столицата, а на стадиона има 200 зрители. \"Нека се направи обсъждане дали Националният стадион е нужен на това място, или да се построи нов другаде, така че всяко събитие там да не задръства града. Ако спортната общественост прецени, че това е правилно решение, може да го направим\", обърна се Борисов към медиите.", "date": "2018.10.02", "title": "Борисов за Македония: Всеки един народ сам определя съдбата си"}
{"url": "http://standartnews.com/balgariya/boyko_borisov_natsionalniyat_stadion_prechi_na_mnogo_hora_tam-376290.html", "text": "Министър-председателят Бойко Борисов заяви, че националният стадион \"Васил Левски\" в центъра на София по-скоро пречи на жителите на столицата. \"Всеки мач блокира София, а мачове има почти всяка седмица. На това място, този национален стадион върши ли работа? Може да се построи нов стадион, а този да се ползва за друго. Снощи колко хора имаше на мача на Националния стадион? 200 човека? А 2 милиона не могат да минат покрай стадиона. Това не е правилно, но вие повдигнете темата\", заяви Борисов пред журналисти. Той отново каза, че за ново съоръжение държавата може да отдели пари, но само, ако националите по футбол се представят добре в квалификациите за европейско първенство. \"Ако се направи така от футболистите, че да има нужда и да има десетки хиляди желаещи да гледат футбол. Така както беше, не е нищо сложно - играе се 11 срещу 11. Тук спортните журналисти може малко да помогнете. Да направим едно обсъждане дали националният стадион е нужен на това място\", каза още той. Като пример за подобна промяна той посочи Мюнхен. \"В Мюнхен къде беше стадионът? Уникално съоръжение. Развалиха го, изнесоха го извън града, или в града, където няма задръствания, където отива метрото. И решиха нещата\", допълни той.", "date": "2018.10.02", "title": "Бойко Борисов: Националният стадион пречи на много хора там"}
{"url": "http://standartnews.com/balgariya/rosen_zhelyazkov_avtoservizite_da_davat_6_mesetsa_garantsiya_za_remontite-376288.html", "text": "В напреднала фаза е обсъждането на вариант за закупуване на специализирани автомобили, с които да се полага изпити за шофьорска правоспособност. Това каза министърът на транспорта Росен Желязков по време на конференция на тема „Да работим заедно, за да направим пътищата си по-сигурни – подобрен модел за управление на пътната безопасност и добри практики\" в НДК. По думите му става въпрос за автомобили, които са оборудвани с технически средства, които да дават пълна, ясна и точна информация за поведението на курсиста и за поведението на изпитващия. „Предстои да се уточни техният необходим брой и необходимият финансов ресурс. Обсъжда се вариантът да бъде възстановено обучението и изпитите на полигон\", обясни още Желязков. По думите му ще бъде създадено звено за наблюдение на практическите изпити за придобиване на шофьорска правоспособност. За техническата изправност на превозните средства се предвижа е автосервизите да дават минимум 6 месеца гаранция за извършените от тях ремонти. „В публичния регистър на сервизите ще бъде набирана и поддържана цялата база данни по отношение на характеристиките на сервиза, служителите и тяхната квалификация. Това ще дава възможност за създаване на история на ремонтите на автомобилите\", заяви Росен Желязков и добави, че с тези мерки ще се подобри пътната безопасност.", "date": "2018.10.02", "title": "Росен Желязков: Автосервизите да дават 6 месеца гаранция за ремонтите"}
{"url": "http://standartnews.com/balgariya/boyko_borisov_natsionalniyat_stadion_prechi_na_mnogo_hora_tam-376289.html", "text": "Министър-председателят Бойко Борисов заяви, че националният стадион \"Васил Левски\" в центъра на София по-скоро пречи на жителите на столицата. \"Всеки мач блокира София, а мачове има почти всяка седмица. На това място, този национален стадион върши ли работа? Може да се построи нов стадион, а този да се ползва за друго. Снощи колко хора имаше на мача на Националния стадион? 200 човека? А 2 милиона не могат да минат покрай стадиона. Това не е правилно, но вие повдигнете темата\", заяви Борисов пред журналисти. Той отново каза, че за ново съоръжение държавата може да отдели пари, но само, ако националите по футбол се представят добре в квалификациите за европейско първенство. \"Ако се направи така от футболистите, че да има нужда и да има десетки хиляди желаещи да гледат футбол. Така както беше, не е нищо сложно - играе се 11 срещу 11. Тук спортните журналисти може малко да помогнете. Да направим едно обсъждане дали националният стадион е нужен на това място\", каза още той. Като пример за подобна промяна той посочи Мюнхен. \"В Мюнхен къде беше стадионът? Уникално съоръжение. Развалиха го, изнесоха го извън града, или в града, където няма задръствания, където отива метрото. И решиха нещата\", допълни той.", "date": "2018.10.02", "title": "Бойко Борисов: Националният стадион пречи на много хора там"}
{"url": "http://standartnews.com/balgariya/remontat_na_dondukov_zabavil_puska_na_novata_plenarna_zala-376296.html", "text": "Втора разходка за медиите из дебрите на Партийния дом организираха от Народното събрание, за да видят докъде са стигнали с ремонта и инсталирането на новата пленарна зала. През юли миналата година, по време на първата демонстрация, бе обявено, че ремонтът ще приключи през август 2018 г. Август отмина, но новият парламентарен дом още не е готов. Закъснението от повече от месец се дължало на ремонта на булевард \"Княз Дондуков\", стана ясно от обяснението на шефа на дирекция \"Управление на собствеността\" Николай Бациев. Реално обаче заради ремонта входовете на Партийния дом са били затворени само седмица. Журналистите видяха докъде е стигнала реконструкцията и получиха обещанието вече наистина в средата на 2019 г. новата пленарна зала да е готова. Депутатите ще седнат на сини седалки, защото знамето на ЕС било синьо. Освен че ще спазят съюзния цвят с облицовката на столовете, депутатските банки ще осигурят всички удобства, за да си стоят на местата по-дълго и да могат да цъкат на телефоните си - ще разполагас със зарядни за таблета и джиесема. Местата са по-широки и позволяват народните избраници да си напишат изказването на лаптопа в реално време. Парламентът ще има и задължителната система за евакуация, климатик, две зони за медиите и още лукс, наред със запазена орнаментика от оригиналния Партиен дом. Отново, както и при миналогодишната обиколка на Партийния дом, акцентът беше стъкленият купол на покрива, през който пряко ще влиза светлината, за да не си бодат очите депутатите. 500 квадрата е стъклопакетът, който имитира купола в Бундестага. Съоръжението е било сложно за изпълнение. Обмисля се дори депутатите да правят изказване от място, за да не се губи време да излизат на трибуната. Това обаче ще наложи промяна в правилника на НС.", "date": "2018.10.02", "title": "Ремонтът на \"Дондуков\" забавил пуска на новата пленарна зала"}
{"url": "http://standartnews.com/balgariya/toplofikatsiya_s_gotovnost_da_pusne_parnoto_v_sofiya-376299.html", "text": "\"Топлофикация София\" има пълна готовност да започне новия отоплителен сезон. Според нормативната уредба общото включване на отоплението в столицата може да започне след три последователни дни със средноденонощна температура по-ниска от 12 градуса и прогноза от НИМХ за трайно застудяване. Дружеството следи промените на времето и ще реагира съобразно климатичните условия и в съответствие с нормативните изисквания, съобщиха от „Топлофикация София\". Парното може да бъде пуснато и преди настъпването на трайно застудяване при желание от страна на всички клиенти в етажната собственост. За целта е необходимо да представят в най-близкия Център за обслужване на клиентите заявление и подписано решение от Общото събрание на етажната собственост за по-ранно включване на отоплението. Прилагането на тази процедура е изцяло в полза на потребителите и чрез нея се избягва възможността за предварително пускане на без съгласието на всички съседи, поясниха от дружеството. Детските градини, училищата и здравните заведения също могат да поискат предварително включване на отоплението. За това е достатъчно директорът да изпрати писмено заявление в обслужващия топлорайон или в централно управление. Към днешна дата от тази възможност са се възползвали 10 сгради в столицата. Сред тях са посолства, детски градини и офис сгради. Преди пускането на отоплението е важно клиентите да приключат всички ремонти по вътрешните инсталации и да запълнят източените такива. Отоплението няма да бъде включено в сградите, в които вътрешната отоплителна инсталация не е запълнена, припомнят от „Топлофикация\". От там напомнят още на клиентите да отворят на максимална степен вентилите на радиаторите си, за да не се налага след това допълнително обезвъздушаване на отоплителните тела. Важно е да бъдат проверени и дисплеите на електронните уреди за дялово разпределение, монтирани върху радиаторите. Ако има изгаснал дисплей, абонатите трябва да се свържат с топлинния счетоводител.", "date": "2018.10.02", "title": "\"Топлофикация\" с готовност да пусне парното в София"}
{"url": "http://standartnews.com/balgariya/zatapiha_gkpp_kapitan_petko_voyvoda__ormenion_opashkata_e_nad_kilometar-376300.html", "text": "Преустановено е пропускането на автомобили през ГКПП Капитан Петко войвода – Орменион заради аварирал камион. На гръцка територия товарен автомобил се е завъртял на пътя непосредствено преди ГКПП Капитан Петко войвода. Камионът е затворил двете платна и движението временно е преустановено, съобщиха от МВР и Гранична полиция. Към момента има над 1 км колона от автомобили на изход от България.", "date": "2018.10.02", "title": "Затапиха ГКПП Капитан Петко Войвода - Орменион, опашката е над километър"}
{"url": "http://standartnews.com/balgariya/balgariya_izprati_svoite_sportni_talanti_za_igrite_v_arzhentina-376291.html", "text": "С лъвче - талисман и националния трибагреник за успех заминаха българските участници в третите младежки олимпийски игри, които започват тази събота в Буенос Айрес. Стотици изпращачи се събраха на аерогара София за да пожелаят „На добър път\" на спортните надежди, които ще ни представят на стартовете в Аржентина. Облечени в стилните си екипи, състезатели и треньори събраха погледите на околните и не можеха да се отърват от желаещи автографи и снимки. Бъдещите спортни звезди на България бяха изпратени от олимпийските шампиони Мария Гроздева, Армен Назарян, Петър Лесов, Иван Иванов и други знаменитости. За Буенос Айрес през Франкфурт заминаха всички от българската делегация, с изключение на тенисиста Адриан Андреев, който ще се присъедини към нашите направо в аржентинската столица. Всички спортисти ще влязат в олимпийското село на 2 октомври, 4 дни преди официалното откриване, което е насрочено за събота, 6 октомври от 20 ч. местно време, което означава 02 часа през нощта срещу неделя българско време. На организираната от БОК семпла церемония по изпращането с топли думи към присъстващите се обърна генералният секретар на БОК Белчо Горанов: „Вие сте бъдещето на нашия спорт. Поздравявам ви с преминаването на изключително оспорваните квалификации и ви желая успех и късмет. Надявам се България отново да има своите поводи за радост и гордост, както бе в първите две издания на младежките олимпиади в Сингапур 2010 и в Нанджин 2014. Важно е, че страната ни отново е сред участниците в този нов и изключително успешен проект на МОК. Пожелавам ви да представите България по най-добрия начин, да сте спокойни, съсредоточени и да дадете максимума от себе си, за да ви посрещнем така радостни, както ви изпращаме,\" завърши Горанов. По стара традиция Първа инвестиционна банка, един от най-големите спонсори на БОК, връчи на всеки един от заминаващите лъвче за късмет. Спортисти, треньори и официални лица получиха талисманчетата от Илона Станева, директор „Маркетинг и реклама\" в ПИБ, която пожела на младите български таланти, успех и хубави дни по време на Игрите в Буенос Айрес. Ето и българския актив от досегашните две младежки олимпийски игри. На дебютната олимпиада в Сингапур през 2010 г. спечелихме два златни и един бронзов медала. Шампионите бяха във вдигането на тежести, където Боянка Костова (кат. 53 кг) и Георги Шиков (кат. 85 кг) грабнаха златото, а Георги Цонов се нареди трети в тройния скок. Тогава участвахме с 21 млади надежди, които ни представиха в 12 спорта, а 3600 млади спортисти на възраст между 14 и 18 години от 205 страни се състезаваха под мотото \"Да проправим пътя\". Четири години по-късно България записа изключителен успех на ІІ младежки олимпийски игри в Нанджин. Шампиони в китайския град станаха боксьорът Благой Найденов (в кат. 81 кг), състезателката по спортна стрелба Лидия Ненчева (10 м въздушен пистолет за смесени отбори в тандем с Владимир Свечников от Узбекистан) и щангистът Божидар Андреев (кат. 69 кг). Сребърни медали завоюваха джудистката Бетина Темелкова (кат. 52 кг), борецът Кирил Милов (кат. 85 кг), боксьорът Душко Благовестов (кат. 56 кг) и ансамбълът в художествената гимнастика. В Нанджин България бе представена от 27 състезатели в 14 спорта, а мотото на игрите бе „Съвършенство, приятелство, респект\" Сега, на третата младежка олимпиада в Буенос Айрес, България ще бъде представена от 24 състезатели в 14 спорта. Игрите се откриват тази събота и ще продължат до 18 октомври. Пълния списък на делегацията, визитки, снимки и подробен график с дните и часовете на българското участие ще намерите в сайта на БОК www.bgolympic.org, в специалната секция за нашия тим в Буенос Айрес. Можете да следите и фейсбук страницата - Bulgarian Youth Olympic Team.", "date": "2018.10.02", "title": "България изпрати своите спортни таланти за Игрите в Аржентина"}
{"url": "http://standartnews.com/balgariya/mazh_e_v_bolnitsa_s_tezhka_travma_sled_agresiya_na_patya-376293.html", "text": "Мъж на 40 години е приет в болница с тежка травма след поредния случай на агресия на пътя, съобщиха от МВР. Сигналът за инцидента е подаден към 12:30 ч. днес. По първоначални данни на столичните улици „Пловдив\" и „Габрово\" в кв. „Св. Троица\" е възникнала лека катастрофа между два автомобила. Двамата шофьори се скарали, а скандалът прераснал в побой. По случая е задържан 24-годишният водач на другия автомобил. Работата по изясняване на случая продължава.", "date": "2018.10.02", "title": "Мъж е в болница с тежка травма след агресия на пътя"}
{"url": "http://standartnews.com/balgariya/tiyneydzhar_v_kritichno_sastoyanie_premaza_go_kola_kray_pazardzhik-376295.html", "text": "15-годишно момче е с опасност за живота, след като е блъснато от лек автомобил, съобщиха от ОДМВР - Пазарджик. Сигнал за тежкия инцидент се получен снощи около 20.00 часа в РУ - Пазарджик. Движейки се по главния път през пазарджишкото село Братаница 26-годишният Й.П. от съседното село Ветрен дол блъснал с „Форд\" пресичащия пътното платно 15-годишен местен младеж. В резултат на удара се наложило момчето да бъде транспортирано от екип на „Спешна помощ\" в МБАЛ - Пазарджик в тежко състояние и опасност за живота. На мястото е извършен оглед от дежурна група при РУ - Пазарджик. Пробите за употреба на алкохол и наркотици направени на водача са отрицателни. По случая се води полицейско разследване.", "date": "2018.10.02", "title": "Тийнейджър в критично състояние, премаза го кола край Пазарджик"}
{"url": "http://standartnews.com/balgariya/obezvrediha_otkritata_kray_ruse_mina-376302.html", "text": "Противотанковата мина, открита край Русе снощи, беше обезвредена от сапьори близо денонощие след подаването на сигнал. Произходът на взривното устройство не е ясен. То е било захвърлено между купчина отпадъци, на една от отбивките между „Дунав мост\" и индустриалната зона „Тегра\". По данни на МВР мината е учебна. Снощи районът, където е открита необичайната находка, беше отцепен. Едва днес сапьори от НВУ „Васил Левски\" пристигнаха на място за обследване и евентуално обезвреждане. Ограничителният периметър беше разширен на 350 м. Движението по международния път остана спряно в двете посоки за около 15 минути.", "date": "2018.10.02", "title": "Обезвредиха откритата край Русе мина"}
{"url": "http://standartnews.com/balgariya/dazhdat_spira_vyatarat_utihva_toplichko-376274.html", "text": "Днес, 2 октомври, преди обяд над Североизточна България облачността ще е все още значителна, на места с превалявания, които до обяд ще спрат. Над останалата част от страната ще е предимно слънчево, сутринта на места в низините с ниска облачност или мъгла. След обяд от запад ще се появи висока облачност. Вятърът ще е слаб, предимно от запад, вечерта в Дунавската равнина ще се усили. Ще се затопли и преобладаващите максимални температури ще са между 20° и 25°. Над Черноморието преди обяд облачността ще е значителна и ще духа умерен запад-северозападен вятър. На отделни места главно в северните райони ще има превалявания от дъжд. Около и след обяд облачността ще намалее, вятърът ще стихне и ще се установи предимно слънчево време. Максимални температури между 20° и 23°. Температурата на морската вода е 19-21°. Вълнението на морето сутринта ще е 3 бала, след обяд ще отслабне до 1-2 бала. Над планините облачността ще е променлива, почти без валежи. Ще духа слаб до умерен запад-югозападен вятър. Максималната температура на височина 1200 метра ще е около 16°, на 2000 метра – около 9°. В средата на седмицата ще има променлива облачност, на отделни места е възможно слабо и за кратко да превали. Ще духа слаб до умерен вятър от запад-северозапад и втория ден дневните температури слабо ще се понижат, минималните ще са предимно между 9° и 14°. В петък ще има по-значителни и по-продължителни разкъсвания и намаления на облачността. Вероятността за валежи е малка. Вятърът ще се ориентира от изток-югоизток. Сутрешните температури ще са с 2-3 градуса по-ниски, дневните ще останат предимно между 18° и 23°.", "date": "2018.10.02", "title": "Дъждът спира, вятърът утихва, топличко"}
{"url": "http://standartnews.com/balgariya/zhena_zagina_a_chetirima_sa_raneni_sled_intsident_s_politseyski_avtomobil-376275.html", "text": "Една жена е починала, а четирима други са ранени след пътен инцидент с полицейски автомобил. Това съобщиха от пресслужбата на МВР. Около 17.23 часа в понеделник, в дежурната част на ОДМВР – Плевен е постъпил сигнал за пътен инцидент със служебен автомобил. По първоначални данни, колата е ударила четирима души, намирали се на пътното платно след претърпян по-рано инцидент с материални щети. Всички пострадали, сред които и полицейски служител, пътувал в служебната кола, са транспортирани за оказване на помощ в медицинско заведение, на път за болницата е починала една жена. Водачът на служебния автомобил е тестван с техническо средство, пробата му е отрицателна, взета е кръв за лабораторно изследване. На мястото на инцидента незабавно е пристигнал директорът на ОДМВР – Плевен старши комисар Красимир Начев. Огледът се извършва в присъствието на следовател при окръжната прокуратура. Продължава работата по изясняване на причините, довели до произшествието.", "date": "2018.10.02", "title": "Жена загина, а четирима са ранени след инцидент с полицейски автомобил"}
{"url": "http://standartnews.com/balgariya/maykite_na_detsa_s_uvrezhdaniya_izlizat_na_natsionalen_protest-376276.html", "text": "Майките на деца с увреждания излизат на национален протест днес. Той е под надслов \"Системата ни Убива –Системата е блокирала\". От месеци те настояват депутатите да приемат три закона. Това са законите  за хората с увреждания, за личната помощ и за социалните услуги. Дадоха и срок на народните представители да направят промените до 1 октомври. Миналата седмица майките поканиха депутатите на палатката, за да разкажат за проблемите си. Протестът на майките започва от 17:30 ч. В София пред парламента.", "date": "2018.10.02", "title": "Майките на деца с увреждания излизат на национален протест"}
{"url": "http://standartnews.com/balgariya/pod_voda_kak_se_vazstanovyavat_v_burgasko_sled_golyamata_burya-376279.html", "text": "Бурята, наводнила Гърция, се пренесе и у нас. Проливни дъждове заляха улици и сгради в Югоизточна България. Сериозни количества валежи паднаха в Бургас и Поморие. Дъждът предизвика и свлачище на ключов път - под моста към Летище Сарафово. Пътят през самия мост е бил затворен заради ремонтни дейности и затова цялото движение е било пренасочено през кръговото към квартал „Сарафово\". Именно в този участък се е образувало километрично задръстване заради проливния дъжд. Чакащите коли обаче са били изненадани, когато изведнъж земна маса буквално е погълнала колите им и ги е изтласкала от пътя. От общината заявиха, че не е имало предварителни индикации, че теренът е опасен. Дали причината за свлачището са ремонтните дейности, или дъждът трябва да установи оглед, който ще се извърши по-късно от комисия от специалисти заедно с АПИ. Зам.-кметът по транспорта обясни в „Здравей, България\", че причината е обилният дъжд, който се е изсипал за много кратко време. Поройният дъжд превърна Поморие във Венеция. Водата в един от кварталите е достигала почти до коленете. Десетки къщи са били с наводнени приземни етажи. Пороен дъжд се изля и в цялата Бургаска област. Областният управител на Бургас Вълчо Чолаков обясни, че дъждът е спрял около 1.30 ч. през нощта. Излели са се около 110 л/кв.м в Ахтопол, над 50 л/кв.м в Бургас, над 70 л/кв.м в Малко Търново. От Поморие и „Сарафово\" са постъпили общо около 170 сигнала. Екипи на пожарната до късно са извършвали отводнителни дейности. Има една евакуирана възрастна жена. Сигнали за други бедстващи не е имало. Не се е стигнало до спиране на електричеството. Обстановката вече е спокойна.", "date": "2018.10.02", "title": "ПОД ВОДА: Как се възстановяват в Бургаско след голямата буря?"}
{"url": "http://standartnews.com/balgariya/pokazvat_novata_plenarna_zala_v_koyato_shte_zasedavat_deputatite-376280.html", "text": "Показват новата пленарна зала, в която ще заседават депутатите. Тя е в сградата на бившия Партиен дом и още не е напълно завършена. Залата за дебатите на народните представители ще е преустроената зала \"Света София\". Ремонтът започна преди почти две години. Депутатските банки ще са в 12 реда, разположени амфитеатрално. Президиумът ще е най-долу, там ще са местата за председателстващите, а под тях - тези за премира и министрите. В новата зала са замислени и официални ложи за патриарха, президента и вицепрезидента. Депутатите ще заседават под стъклен купол. Ремонтът на залата струва над 24 милиона лева.", "date": "2018.10.02", "title": "Показват новата пленарна зала, в която ще заседават депутатите"}
{"url": "http://standartnews.com/balgariya/snayperistat_vpechatlil_s_umeniyata_si_voenni_ot_nato_az_sam_edin_obiknoven_voynik-376283.html", "text": "39-годишният ефрейтор Крум Хаджипетков е снайперист и е в редиците на българската армия от десет години. През август е удивил военнослужещи от Германия, Италия, Финландия, Швеция с точния си мерник. Прави рекорден точен изстрел на 1,5 км с пушка, подпряна на раницата му и с една ръка. Ефрейтор Хаджипетков разказва, че изстрелът реализирал след официалния край на състезание в американската база близо до Нюрнберг, Германия. \"Успях да реализирам попадение с оръжие на друг снайперист - от финландската армия. Стрелях с неговото оръжие и успях да уцеля мишената, която е с размери 50 сантиметра на метър. Успях да уцеля от километър и половина. Само аз успях да реализирам такъв изстрел на това състезание\", казва той. И допълва, че изстрелът не е невъзможен, а просто много труден за реализиране. \"Стрелям от много малък, винаги съм се подготвял. Нямам специална подготовка за такъв изстрел. Просто съм подготвил  себе си за такива неща и за мен не е трудно \", категоричен е Хаджипетков. На въпрос, ако трябва да повтори изстрела, какъв ще е резултатът и ще успее ли отново, снайперистът изрази увереност, че може да го направи. \"Но реално трябва да имам оръжие от подобен тип, екипировка. Изисква се много техника за изчисляване, подходящо място\", допълва той. След като се върнал от Германия, много хора му засвидетелствали уважение и внимание. \"Аз много се зарадвах, безкрайно благодарен съм и щастлив, че успях да стопля сърцата им. Но лично за себе си аз съм един обикновен войник, не се имам за нищо повече\", казва ефрейтор Хаджипетков и допълва, че  този успех по никакъв начин не го е променил и няма да го промени. Снайперистът иска да продължи да се развива в същата насока: \"Аз като снайперист не мога да раста в чин, мога да бъда единствено ефрейтор, но за мен това не е важно, аз не искам да раста в йерархията, за мен е важно да раста в самата специалност снайперист и след време се надявам да имам шанса да обучавам младите, които да наследят нашия профил, така да се каже\". Ефрейтор Хаджипетков иска да работи за имиджа на българската армия, за страната. Той е подел и благородна кауза - да помага на деца с церебрална парализа. \"Войнският дълг има много измерения, за мен това е войнски дълг - да се опитам да помогна на тези деца, да вдигна духа в тях, да им дам кураж, за да се чувстват пълноценни. Това искам да направя\", казва той. В живота \"най-трудната мишена\", която може един мъж \"да уцели\", е сърцето на любима жена, която би искал да спечели, смята военнослужещият. \"Това за мен може би е най-трудната мишена, която аз мога да уцеля. Или да пропусна дори, ако тя не ми даде шанс да го направя\", допълва той. Цялото интервю на Христо Христов с ефрейтор Крум Хаджипетков чуйте в звуковия файл", "date": "2018.10.02", "title": "Снайперистът, впечатлил с уменията си военни от НАТО: Аз съм един обикновен войник"}
{"url": "http://standartnews.com/balgariya/treys_varovikovite_skali_se_izpolzvat_v_asfalta_saglasno_standartite-376284.html", "text": "Несъответствия на проекта със съществуващите дадености е установила компанията „Трейс Своге\" при рехабилитацията на отсечката Мездра - Своге - Нови Искър. В позиция на главния изпълнителен директор инж. Боян Делчев, публикувана на уебсайта на строителната фирма се посочва, че с писмо от 27 декември 2011 г. „Трейс\" е информирала Агенция „Пътна инфраструктура\" (АПИ), надзора, инженера и проектанта за несъответствия както по отношение на габарита на пътното платно, така и по отношение на съществуващата и проектната ос на пътя за 29 км, включващи и участъка, където при катастрофа с автобус на 25 август загинаха 18 души. Инженерът, от своя страна, в писмен отговор е насочил изпълнителя към търсене „на решения в оперативен порядък\" с проектанта. Според „Трейс\" обаче редно би било Пътната агенция да възложи препроектиране, да синхронизира реалното положение с проекта и тогава да го възложи за изпълнение. В позицията си инж. Делчев изтъква, че писмата от Агенцията, така широко коментирани в публичното пространство, са изпратени след изтичане на гаранционните срокове, а съдържанието им не е отговаряло на договорните условия. Освен това, в тях е имало основно препратки и приложения с констатации на лица, които не са страни по договора, без мотивация или доказателства за некачествено изпълнение от страна на „Трейс Своге\". В част от писмата се е изисквало изпълнение на дейности, които не са били предмет на договора и не са били задание на изпълнителя. От „Трейс\" напомнят, че всички проекти са били предварително одобрени от компетентните институции, включително Областната дирекция на МВР. Компанията е предложила на възложителя съвместен оглед на обекта на 27 юли 2018 г. Съставен е констативен протокол, който обаче е подписан и върнат с писмо към изпълнителя едва на 28 август, след трагичния инцидент. Боян Делчев припомня още, че участъкът на катастрофата не е определен от МВР като участък с концентрация на пътно-транспортни произшествия. Той се спира и на оповестената от регионалното министерство информация, че в асфалта се съдържа варовик. Варовиковите скали се използват за почти всички видове асфалт съгласно стандартите, изтъква Делчев. Според него коментарите, че това е недопустимо, налагат  неверни или подвеждащи хипотези в публичното пространство. Укрепителната стена, към годината на проектиране и изпълнение на рехабилитацията е съществувала и не новоизградена, пише още в писмото. В населени места до 100 000 души, каквато е и община Своге, отговорност на общината са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища. Поставената мантинела в участъка на катастрофата не е заложена в проекта за рехабилитацията и не е следвало да бъде изпълнявана от „Трейс Своге\", добавя инж. Делчев.", "date": "2018.10.02", "title": "„Трейс“: Варовиковите скали се използват в асфалта съгласно стандартите"}
{"url": "http://standartnews.com/balgariya/kradetsat_ot_varna_tarseh_portmoneto_pistoletat_be_otgore-376286.html", "text": "„Исках 2 лв. за храна. Аз пистолета не го насочих и даже не го вадих, а продавачката се развика „Обир, обир\", разказа за бТВ Никола Николов, който в петък опита въоръжен да обере продавачка във Варна, но бе обезвреден от нея и двама клиенти на магазина. След като първоначално Николов отричаше да е вадил оръжие, му бе показано видеото. След като го изгледа и видя как вади пистолета от плика си, младежът измисли нова версия. „Пистолетът ми беше отгоре, аз исках да си взема портфейла, който е отдолу. Затова случайно го извадих\", заобяснява младежът. От прокуратурата обясниха, че Николов е на свобода, а не в ареста, защото още се събират доказателства.", "date": "2018.10.02", "title": "Крадецът от Варна: Търсех портмонето, пистолетът бе отгоре"}
{"url": "http://standartnews.com/balgariya/ombudsmanat_prestapno_e_da_se_tvardi_che_v_zakona_za_horata_s_uvrezhdaniya_ima_reforma-376285.html", "text": "Родителите на деца с увреждания се събират на пореден протест в 13 града в страната. Причината е, че изтече крайният срок за приемане на закон, който да доведе до реформа в системата на хората с увреждания. Законът обаче още не е приет. „Като гражданин стоя зад майките на деца с увреждания. Бяха поети конкретни ангажименти към тях. Не стига, че не беше вкаран нито един от тези закони, а и проектът по основния за хората с увреждания на практика беше изпразнен от съдържание. В него нищо не се променя. Освен малко повече пари за хората в нужда, абсолютно всичко останало е същото. Престъпно отношение е да се твърди, че в този проект има реформа\", заяви в „Здравей, България\" омбудсманът Мая Манолова. По думите й реформата означава хората с увреждания да могат да реализират правата си. „На тях им беше обещано, че ще бъде приет Законът за личната помощ, който да осигури асистенти, за да могат майките на деца с увреждания да работят. Да има дневни центрове, специализирани училища. В момента тези хора са извън системата. Ако се разболеят, те не са здравноосигурени и не могат да се лекуват\", поясни Манолова. Тя коментира и поредното поскъпване на природния газ, което от своя страна доведе до по-високи цени на парното и топлата вода. „КЕВР продължава да работи в условията на пълна липса на прозрачност защо и как взима решения, които засягат джоба на българските граждани. Регулаторът не отговори на моите въпроси защо това е процентът за увеличение на природния газ\", заяви омбудсманът. Според нея е нормално гражданите да могат да атакуват подобни решения в съда. Именно там ще има независима експертиза на разчетите на КЕВР, която ще провери сметките им, които по думите й в момента са пълна мистерия.", "date": "2018.10.02", "title": "Омбудсманът: Престъпно е да се твърди, че в закона за хората с увреждания има реформа"}
