{"url": "http://standartnews.com/sport/dvizhenieto_v_tsentara_na_sofiya_shte_bade_blokirano_zaradi_maraton-376670.html", "text": "Въвежда се организация на движението в София във връзка с Маратона „София 2018, съобщиха от Столичната община. Спортното събитие ще се състои от 10.00 до 16.00 ч. Очаква се в маратона да участват над 4000 души. Освен в класическата дистанция 42 километра и 195 метра, ще има бягания и на 3, 10 и 21 километра. Стартът е  при северозападното пътно платно на бул. „Евлоги и Христо Георгиеви\" пред националния стадион „Васил Левски\", по северозападното пътно платно на бул. „Евлоги и Христо Георгиеви\", по ул. „Проф. Фритьоф Нансен\", наляво по тротоара на бул. „Патриарх Евтимий\", наляво по източното пътно платно на бул. „Витоша\", наляво по западното пътно платно на бул. „Пенчо Славейков\". От там участниците ще продължат надясно по северното пътно платно на бул. „България\" до бул. „П.Ю.Тодоров\", обратно по южното пътно платно на бул. „България\", надясно по бул. „Петко Каравелов\", наляво по бул. „Арсеналски\", наляво по бул. „Черни връх\", надясно по югоизточното пътно платно на бул. „Евлоги и Христо Георгиеви\", надясно по западното пътно платно на бул. „Драган Цанков\" до ул. „Митрополит Кирил Видински\", обратно по източното пътно платно по бул. „Драган Цанков\", надясно по югоизточното пътно платно на бул. „Евлоги и Христо Георгиеви\" до Орлов мост, преминава по пешеходната зона, по северозападното пътно платно на бул. „Евлоги и Христо Георгиеви\" до Национален стадион „Васил Левски\", където е финалът. Забраняват се престоят и паркирането на пътни превозни средства от 00.00 ч. до приключване на маратона по трасето му. Променят се частично и маршрутите на автобуси с номера 9, 72, 75, 76, 84 94, 102, 184, 204, 505 и 604, както и на автобусна линия 10ТМ.", "date": "2018.10.14", "title": "Движението в центъра на София ще бъде блокирано заради маратон"}
{"url": "http://standartnews.com/biznes/angelkova_nad_2_mlrd_evro_sa_prihodite_ot_mezhdunaroden_turizam_za_7_mesetsa-376678.html", "text": "Есента е времето за равносметка на летния сезон - като цяло вървим с 3,6% ръст за юни, юли и август, тоест за трите активни месеца, над 4 милиона и 480 хиляди чуждестранни туристи са посетили нашата страна за тези три месеца. Това отчете министърът на туризма Николина Ангелкова в интервю за БНТ. Министър Ангелкова заяви, че това отново показва изключително добра устойчивост за летния туристически сезон. \"6,9 милиона чуждестранни туристи са от януари до август, което е ръст от около 6% и поставя България на едно от челните места за устойчивост като дестинация и като избор на туристическия продукт\", добави тя. По думите й за първите 7 месеца над 2 милиарда евро са приходите от международен туризъм, което е ръст от около 8,1%. \"Само за юни и юли, които са активните месеци на летния сезон, имаме над 1 милиард и 200 милиона евро приходи\", допълни още тя. Министърът на туризма поясни, че за миналата година около 12% от БВП се дължи на туризма. \"Равносметката показва, че 4- и 5-звездните хотели вече последователно 3 години са на първо място като избор за място за настаняване на всеки, който посещава нашата страна. 65% от чуждестранните туристи отсядат в такива хотели\", коментира министърът. Николина Ангелкова поясни, че са направени над 300 проверки по плажовете. По думите й най-честите нарушения са свързани с липса на спасители и оборудване на спасителните и медицински постове, указателни табели и надвишаване на търговската площ.", "date": "2018.10.14", "title": "Ангелкова: Над 2 млрд. евро са приходите от международен туризъм за 7 месеца"}
{"url": "http://standartnews.com/svyat/95_mln_bavartsi_si_izbirat_parlament-376668.html", "text": "Баварците гласуват на избори за регионален парламент, които може да донесат най-слабия резултат за Християнсоциалния съюз (ХСС) от създаването на партията насам – или поне такива са прогнозите, базирани на последните проучвания на общественото мнение, съобщава Der Spiegel. Право на глас в най-голямата федерална германска провинция имат около 9,5 млн. баварци, които ще избират за 180-местния Ландтаг в Мюнхен измежду 17 партии и общо 1923 кандидати. Значителен спад в подкрепата има и за Германската социалдемократическа партия. Най-големият губещ в изборите почти сигурно ще бъде управляващият ХСС на Хорст Зеехофер. За разлика от предишните избори в Бавария - от 1957 г. насам – този път абсолютното мнозинство на ХСС в регионалния парламент в Мюнхен е под сериозен въпрос. Броени дни преди изборите за регионален парламент в Мюнхен рейтингът на Християнсоциалния съюз (ХСС) на Хорст Зеехофер падна под 33%. За разлика от ХСС, подкрепата за партията \"Зелени\" достигна рекордните 18,5%. Трета политическа сила в най-голямата германска провинция е \"Алтернатива за Германия\", която събра 12,8% и за първи път ще влезе в парламента в Мюнхен. Социалдемократите (ГСДП) може да разчитат на едва 11% от гласовете на гражданите. „Свободни избиратели\" имат 9,8%, Свободната демократическа партия (СвДП) -5,9%. Ако прогнозите се окажат точни, то партията \"Левица\", която има едва 3,9%, няма да влезе в парламента. С оглед на резултатите, анализаторите допускат като възможна единствено двупартийна коалиция – най-вероятно черно-зелена. Мнозинство може да получи и коалиция между ХСС, \"Свободни избиратели\" и СвДП.", "date": "2018.10.14", "title": "9,5 млн. баварци си избират парламент"}
{"url": "http://standartnews.com/svyat/tramp_posreshtna_osvobodeniya_ot_turtsiya_pastor_bransan_v_beliya_dom-376671.html", "text": "Президентът Доналд Тръмп посрещна в Белия дом пастор Андрю Брънсън и приветства освобождаването му като огромна стъпка към подобряване на отношенията на САЩ с Анкара, предаде Ройтерс. Брънсън, който се завърна в САЩ с военен самолет от Германия малко преди срещата им, изглеждаше в добра форма и настроение, отбелязва Асошиейтед прес. Той благодари за освобождаването си на Тръмп, на администрацията и на членовете на Конгреса, които се застъпиха за него. \"Вие наистина се борихте за нас\", каза той на Тръмп. \"От турски затвор до Белия дом за 24 часа не е зле\", заяви Тръмп. Представители на администрацията представят освобождаването на Брънсън като резултат от непреклонната позиция на Тръмп, като изтъкват, че Турция се е опитала да постави условия за свободата на пастора, но президентът твърдо е настоявал това да стане без предварителни условия, посочва АП. В Овалния кабинет вчера Тръмп наблегна, че не е имало сделка за свободата на Брънсън. \"Водихме дълги и сложни преговори, но ние в тази страна не плащаме откуп. Поне сега\", заяви президентът. Въпреки твърдението си, че не е имало договорености с турските власти, Тръмп намекна, че ще обмисли бъдещето на санкциите, наложени през лятото, за да окаже натиск над Анкара, отбелязва Франс прес. „\"Единствената сделка беше психологическа – сега ние имаме съвсем различно отношение към Турция\", каза президентът без повече уточнения. Малко преди това той заяви в \"Туитър\", че освобождаването на пастора ще доведе до \"добри, може би дори страхотни отношения\" между двете страни и добави че администрацията \"ще погледне санкциите\", на което турският президент реагира доста хладно, като се задоволи само да изрази желание, че двете страни ще продължат да си сътрудничат, \"както подобава на съюзници\", в борбата срещу терористични групировки, но преди това наблегна на независимостта на съдебната система на страната му. В Овалния кабинет Тръмп изрично благодари за освобождаването на пастора на президента Реджеп Таийп Ердоган, който \"направи това възможно\". \"Това не беше лесно за него\", подчерта Тръмп. Връщането на Брънсън е важен дипломатически успех за Тръмп, който разчита на подкрепата на евангелистите за републиканските кандидати на изборите на 6 ноември, отбелязва АП. Новината за завръщането на Брънсън на родна земя вчера по обед пръв съобщи виден евангелистки лидер – Тони Пъркинс, президент на Съвета за изследвания на семейството, който написа в Туитър, че току-що е кацнал във военна база край Вашингтон заедно с пастора и съпругата му Норийн. \"Благодарни сме, че сме в безопасност у дома в САЩ\", написа той. Белия дом потвърди информацията по-късно. Срещата в Белия дом в присъствието на журналисти бе предавана на живо от Си Ен Ен. Пред камерите Брънсън коленичи и положи ръка на рамото на президента и отправи молитва към Бог да го дари със \"свръхестествена мъдрост\", \"за да може да осъществи своите планове и плановете на тази страна\", както и \"да го защити от клевети и от враговете, които се опитват да му попречат\", допълва ТАСС. (БТА)", "date": "2018.10.14", "title": "Тръмп посрещна освободения от Турция пастор Брънсън в Белия дом"}
{"url": "http://standartnews.com/svyat/navalni_izleze_na_svoboda_sled_50_dni_v_aresta-376675.html", "text": "Руският опозиционен лидер Алексей Навални бе освободен от затвора, където прекара почти два месеца за организиране на антикремълски протести. Навални бе задържан на 24 септември заради акция срещу повишаването на пенсионната възраст, която бе замислена да съвпадне с регионалните и местни избори в началото на септември. Задържането бе извършено минути след като излезе от ареста, където прекара 30 дни заради неразрешен протест през януари, на който призовава за бойкот на президентските избори на 18 март. Навални се кандидатира на тях, но не бе допуснат до участие заради присъда, която той отхвърля като политически мотивирана. Излизайки днес на свобода, Навални благодари на привържениците си на подкрепата и заяви, че според него за последните 50 дни, докато не е бил на свобода, руснаците са станали свидетели на много доказателства, че режимът „окончателно е деградирал\" - от провали в разузнаването до провали в космическия отрасъл, съобщи руската телевизия \"Дожд\", цитирана от БТА.", "date": "2018.10.14", "title": "Навални излезе на свобода след 50 дни в ареста"}
{"url": "http://standartnews.com/balgariya/ikonomicheski_proekt_na_sds_obeshtava_do_10_godini_dvoyno_narastvane_na_bvp_-376683.html", "text": "Икономически проект на СДС обещава до 10 години двойно нарастване на БВП и увеличаване на доходите на населението. Необходими са промени в законодателството. Това обяви на пресконференция в Стара Загора Николай Александров, областен лидер на СДС. По думите му промените трябва да бъдат в Закона за ДДС, както и сериозно подпомагане на малкия и средния бизнес. Това са били основните акценти от дискусията вчера и днес в Стара Загора, организирана със съдействието на фондация \"Конрад Аденауер\" на тема \"Българите - европейски граждани с европейски доходи. Десният път за постигане на тази цел\". \"За да участваме в политиката, ние трябва да представим пред хората към какво се стреми СДС. Наше проучване, продължило повече от една година, показва, че хората не се интересуват от идеи и идеали, а от доходи. Факт е, че сме членове на ЕС, но сме най-бедната страна. Факт е, че българските граждани не могат да се похвалят с европейски доходи\", коментира зам.-председателят на СДС Теодор Пенков. На 11 ноември е насрочена конференция, на която ще има дискусия за участието ни на предстоящите избори за ЕП - самостоятелно или в широка дясна коалиция, информира Румен Христов, лидер на СДС. По повод местните избори ръководството на партията е препотвърдило решението на старото ръководство - местните структури сами да определят участието си във вота.", "date": "2018.10.14", "title": "Икономически проект на СДС обещава до 10 години двойно нарастване на БВП"}
{"url": "http://standartnews.com/balgariya/balgariya_e_na_44o_myasto_po_indeks_na_choveshkiya_kapital-376682.html", "text": "България е на 44-о място по Индекс на човешкия капитал, обяви главният изпълнителен директор на Световната банка Кристалина Георгиева днес по време на видеопресконференция за български медии, след края на годишните срещи между Световната банка и МВФ в Индонезия. Индексът се определя на базата на критерии, свързани със здраве, училище, продължителност на живота, какъв е еквивалентът на наученото в рамките на прекараните в училище години и се изчислява  колко от своя потенциал ще постигне едно дете, което е родено днес. За България индексът сочи, че дете, родено днес, ще постигне 68 процента от потенциала си като възрастен. При момичетата процентът е малко по-висок - 71 на сто, а при момчетата е  малко по-нисък - 65 на сто. В класацията участват 157 страни. На първо място е Сингапур. Страните от Южна Азия и Европа заемат най-високите места. Този индекс ни дава видимост на това колко е важно да се инвестира в човешки капитал и идеи какво може да се направи, за да е тази инвестиция най-резултатна, обясни Кристалина Георгиева. Тя уточни, че индексът все още не може да класира когнитивни умения или умения за общуване, които са много важни за икономиката на бъдещето, но е добро начало да се привлече вниманието към това колко е ценна тази част от нашето богатство - хората. Ако искаме да сме богати утре, трябва да инвестираме в децата си днес, посочи тя. Тази година за първи път се постарахме да изчислим какъв е делът на човешкия капитал в богатството на народите и от общо 1123 трилиона долара богатство на света, се оказа, че две трети от него сме ние, хората, тоест най-голямата част от това, което прави една страна богата, са именно хората, посочи Кристалина Георгиева и допълни, че, колкото е по-богата една страна, толкова е по-висок делът на човешкия капитал в богатството на страната. Главният изпълнителен директор на Световната банка коментира още, че темповете на растеж в световната икономика се запазват устойчиви, но прогнозата на фонда е за леко понижаване. Има и значително голям брой страни, където прогнозата е за по-сериозно съкращаване на растежа, обясни Георгиева, като уточни, че България не е между тях. Най-голямата тревога е свързана със световната търговия и че все още няма яснота за решаване на разногласията между Китай и САЩ. Има и проблем с едновременното покачване на лихвените проценти и повишаване на курса на американския долар и това, съчетано с много по-високо бреме на дълга и в правителствения, и  в корпоративния сектор означава, че бремето на обслужване става все по-тежко, посочи още главният изпълнителен директор на Световната банка. Ако си представим комбинация на забавяне на икономическия растеж с по-голямо бреме на обслужване на дълга, това означава, че следващата година ситуацията в световната икономика няма как да е по-добра, отколкото днес, предупреди тя. Кристалина Георгиева засегна и темата за климатичните промени и посочи, че Световната банка прави много в посока на борбата с климатичните изменения. Поставихме си цел до 2020 г. да достигнем 28 процента от обема на нашите програми да бъдат насочени в тази област, но вече сме на 33 процента, тоест надминахме целта си, посочи тя. Георгиева отбеляза, че в програмите на Световната банка са поставени на  равна основа съкращаването на емисиите и адаптирането към климатичните изменения. Едно от направленията, в които се работи, е да се стимулира в икономическия анализ да се включат емисиите като оценен в парична форма фактор. Работим много активно да създадем основа за поставяне на цена на въглеводородните емисии чрез пазара или чрез данъчната система, защото, ако не интегрираме във вземането на решения тази цена, продължаваме да вземаме лоши решения, обясни Кристалина Георгиева. Второто направление е да се стимулира масово преминаване към технологии, които свалят нивото на въглеводородните емисии. Работи се и в посока да се модернизира финансирането така, че  зеленото финансиране да бъде не екзотика, а масово навлязло във финансовите системи. Смятам, че България трябва да прегърне това нискоемисионно бъдеще, коментира още Георгиева. Нейният съвет към България е колкото се може повече и навсякъде, където може, да се търсят нискоемисионни решения. Кристалина Георгиева разказа също, че е посетила град Палу, най-засегнатият град от земетресението и последвалото цунами и е видяла голямата трагедия и мъката на хората. Видях обаче, че Индонезия се справя добре и хората в Индонезия имат уникална солидарност, посочи тя.", "date": "2018.10.14", "title": "България е на 44-о място по Индекс на човешкия капитал"}
{"url": "http://standartnews.com/balgariya/diamantena_svatba_sled_60_godina_lyuba_i_stefan_pak_si_kazaha_da-376669.html", "text": "За седма година община Павликени организира масово тържество за семействата, които празнуват златна сватба. Тази година възрастните двойки бяха 37, а сред тях имаше и диамантени младоженци. На 60-я рожден ден на своето семейство, Люба и Стефан Иванчеви отново си казаха „Да\". Люба и Стефан са двойка в живота от 1958 година. Женят се няколко месеца след първата среща. „Тя беше много хубава. Нямаше отърване... Аз се връщах от София. Бях на стаж и носех едно малко радиоапаратче – „пионерче\", такова бакилитово, и тя ме посрещна. Аз и викам – ей  това ти е подаръка\", спомня си Стефан. „И не след  дълго време се оженихме\", допълва Люба. Така се ражда семейство Иванчеви. Споменът е запечатан в една единствена снимка, за да изплува на диамантената им сватба. „Не мога да проумея, че ги преживяхме, като че ли бяха за един миг тези 60 години\", казва още Люба Иванчева. За диамантените Иванчеви най-голямата радост е дъщеря им, дарила ги с три внучки и две правнучки. От рецептата за успешен брак 79-годишната Люба и 84-годишният Стефа", "date": "2018.10.14", "title": "Диамантена сватба: След 60 година Люба и Стефан пак си казаха „Да”"}
{"url": "http://standartnews.com/balgariya/hubavo_vreme_v_praznichniya_den__slantse_i_24_gradusa-376667.html", "text": "Днес ще бъде предимно слънчево с по-значителни увеличения на облачността над южните райони от страната. В сутрешните часове на отделни места в низините и около водните басейни видимостта ще е намалена. Ще духа слаб, по Черноморието до умерен вятър от изток-североизток. Максимални температури между 19° и 24°, в София 20°. Най-студено в 6 ч. сутринта бе на връх Мусала, във Видин и Кнежа -  1 градус, а най-топло - край морския бряг, като в Ахтопол термометърът показваше 17 градуса. Над Черноморието ще бъде предимно слънчево, преди обяд на места, главно по южното крайбрежие, с мъгла или ниска облачност. Ще духа до умерен североизточен вятър. Максимални температури на въздуха: 18°-20°. Температурата на морската вода е 19-20°. Вълнението на морето ще бъде 3-4 бала. Над планините ще бъде предимно слънчево. Ще духа слаб, по високите и открити части умерен източен вятър. Максималната температура на височина 1200 метра ще е около 13°, на 2000 метра - около 7°. Атмосферното налягане ще бъдe по-високо от средното за октомври, през деня ще се задържи почти без промяна.", "date": "2018.10.14", "title": "Хубаво време в празничния ден - слънце и 24 градуса"}
{"url": "http://standartnews.com/balgariya/sofiyskiyat_maraton_startira_kam_rekorden_nagraden_fond_ot_83_000_lv-376673.html", "text": "Рекордните над 4000 атлети стартират в днешния София маратон 2018, съобщиха от пресцентъра на Столична община. Рекорд ще има и по отношение на страните с представители, маратонци от 48 държави са се записали за участие, срещу 46 страни миналата есен. В 10 ч. е стартът за класическата дистанция от 42,195 км. Президентът на Българска федерация лека атлетика Добромир Карамаринов отбеляза, че с всяка година маратонът се разраства, става все по-класен и добре организиран. \"Благодаря на хората, които вършат огромна логистична дейност, за да имаме едно отлично състезание,\" каза Карамаринов и допълни, че в държавното първенство ще стартират 22 жени и 73 мъже. \"Наградният фонд е внушителните 63 000 лв., плюс 20 000 лв. джакпот. Победителите при мъжете и при жените в класическия маратон ще получат по 8000 лв., подгласниците им - по 4000 лв., класиралите се на трето място - по 2400 лв. и т. н. до 10-о място – 400 лв. Парични награди ще има за всички призьори до 6-о място на 21 км и на 10.5 км, както и за челната тройка при ветераните в маратонската дистанция. За трета поредна година е предвиден паричен бонус за най-бързите софиянци в маратона. Парична награда от по 300 лв. ще получат финиширалите с най-добри времена мъж и жена, родени в София. Парични премии ще има и за медалистите в Държавното първенство, тъй като Софийският маратон ще определи шампионите на 42.195 км. Днешният маратон е наистина внушително събитие, в годината, когато София е Европейска столица на спорта. Само в класическата дистанция на 42.195 км участниците са 550, сред тях ще има 12 много силни състезатели при мъжете и 6 при жените. Това са елитни маратонци от Кения, Мароко, Уганда, Руанда, Тунис, Етиопия и др. За първи път на Софийския маратон ще присъства делегат на Международната федерация по лека атлетика (IAAF). Португалецът Карло Кардосо инспектира трасето и цялостно ще оцени организацията на състезанието, което кандидатства за категория „bronze level\" в ранглистата на най-прочутите световни маратони. \"Софийският маратон отново обединява няколко благотворителни каузи, а по трасето ще помагат стотици доброволци\", заяви Елен Герджиков, председател на Столичен общински съвет и председател на Фондация „София – Европейска столица на спорта\". Герджиков призова за толерантност и разбиране от страна на гражданите във връзка с причинените неудобства от промените в движението на част от булевардите по трасето за няколко часа - до към 16 ч.. \"Всеки град има подобно събитие и е горд със своя маратон. Нека отдадем заслуженото на атлетите и да ги приветстваме,\" каза още Герджиков. Организатори на Софийския маратон са Столична община, Фондация „София – Европейска столица на спорта\", Министерството на младежта и спорта, БОК, БФЛА.", "date": "2018.10.14", "title": "Софийският маратон стартира към рекорден награден фонд от 83 000 лв."}
{"url": "http://standartnews.com/balgariya/simeon_sakskoburggotski_izvivat_mi_ratsete_polozhenieto_s_imotite_ne_e_korektno_i_redno-376672.html", "text": "Нямам обяснение за този систематичен и продължителен тормоз, заяви Симеон Сакскобургготски по казуса с присъдения на държавата царски дворец \"Врана\" от Софийски градски съд. Пред бТВ царят нарече сагата \"история без край\" - never ending story. За собствеността \"Аз вече се уморих обяснявам, защото ми се струва като сага или never ending story. Единствено изхождаме от фактите. Винаги сме считали и сме знаели, че това е нашата къща и нещо частно, но съдейки по онова време, когато държавата реши да одържави всичко през 1947 г., показва, че то не е било държавно. Повече от това като логика мисля, че не може да се добави. За логиката \"Много пъти съм си задавал въпроса, защото от 1998 г. вече всичко живо каза, че някаква си историческа несправедливост била коригирана или изправена, или както и да го наречем. След това, когато сестра ми и аз, решихме да дарим парка на гражданите на София, тогава самият кмет Софиянски вместо да ни благодари, трябваше да каже: „Къде сте тръгнали, ми то не е ваше\". За казуса и премиерския му период \"Лично аз тогава настоявах да не се навлиза много в тази тема, тъй като бях премиер и ми се струваше неетично да си оправям въпросите. Това беше моето желание. Оттам нататък дали някои административни, как да кажа – ходове, са били предприети, това вече е друго. Няма и думи, с които да окачествя всичко това, но за съжаление, така се случи. А щом като всъщност не е чисто юридически, защото юридическото си е било ясно още от поколенията на баща ми и на цар Фердинанд, мисля, че има начин, по който да се реши по един политически или с някакво договаряне, или въобще, както се прави в други цивилизовани държави. За сегашното положение \"С много лица, които отговарят по тия въпроси, съм се срещал, сме разговаряли и съм обяснявал, че това положение наистина не само не е коректно, но не е редно и в крайна сметка трябва да се стигне до някакво решение. Последното беше: \"Ами, да изчакаме да мине председателството\". Е, хубаво, всички сме се мобилизирали за успешното председателство, но след това можеше да се започне нещо. Или някой да се обърне към мен и да поразгледаме нещата по един спокоен и нормален начин. Но това не се е случило досега. За интересите \"Всичко може да се предположи, защото не е нещо, което е според закона. Започна се да се търси туй много години след 1998 г., когато всички вече бяха казали: „Добре, край!\". Сякаш пък никой друг пък не си е получил бащиното наследство или никой друг не притежава имоти. За извиването на ръцете \"Извиват ми ги всъщност по този начин. Защото 9 години, говоря от фамозния мораториум, вече навлизаме в една изцяло абсурдна ситуация. За реакцията в семейството \"Карат ми се (децата) защо търпя всичко това. И просто недоумяват, защото те са свидетели на това, което съм правил цял живот. Но може би защото това ни е било втълпено, че България преди всичко и човек трябва да стиска зъби понякога. За чуждите апетити \"Апетити винаги има, всякакви. Вече там не мога да посоча, но човек може да си го представи или да си зададе този въпрос, защото иначе няма обяснение за такъв систематичен и продължителен тормоз. Може би се надяват да си отида от този свят и тогава вече да си кажат: Сега вече free-for-all, както викат американците, но едва ли ще им направя това удоволствие, засега поне се надявам не.", "date": "2018.10.14", "title": "Симеон Сакскобургготски: Извиват ми ръцете, положението с имотите не е коректно и редно"}
{"url": "http://standartnews.com/balgariya/balgarskata_pravoslavna_tsarkva_otbelyazva_petkovden-376666.html", "text": "Българската православна църква почита днес църковния празник на преподобната Петка - Параскева Търновска, наричан от народа Петковден. Преподобната Петка, наречена още Българска, е родена в град Епиват на Мраморно море през 11-и век. Води благочестив живот, а след кончината й нейните мощи, които притежават целителна сила, се превръщат в символ на борбата за съхраняване на християнската култура от ислямската асимилация. През 1238 г. цар Иван Асен Втори пренася мощите в Търново (днешно Велико Търново), където се пазят до превземането на града от турците. След дълги странствания през 1641 г. мощите на светицата са положени в катедралата в румънския град Яш, където са и досега. Празникът в чест на Света Петка – Петковден, се смята за завършек на лятото и есента, а с това и на активния стопански цикъл. Народът отбелязва Петковден като начало на зимните празници. По традиция се правят курбани, сборове и служби за здраве и плодородие. В някои райони Петковден е женски празник. Правят се питки, намазани с мед и наречени на светицата. След литургията най-възрастната жена коли петел или кокошка, от които се вари курбан, като това става на високо място или край извор с целебна вода, посочен от светицата. Свещеникът освещава курбана и започва женският празник.", "date": "2018.10.14", "title": "Българската православна църква отбелязва Петковден"}
{"url": "http://standartnews.com/balgariya/pristignaha_parvite_20_elektrobusa_i_17_novi_na_priroden_gaz_za_sofiya-376681.html", "text": "Вчера в гаража в \"Дружба\" пристигнаха първите 17 от 60-те нови автобуса на природен газ, които доставяме, а до края на годината ще доставим още 22 автобуса на природен газ, а догодина още 60 съчленени. Това написа с официалната си страница във \"Фейсбук\" кметът на София Йорданка Фандъкова. \"И първите 20 електробуса за градския транспорт пристигнаха на пристанището в Бургас днес. До средата на седмицата те ще са в София и ще започне подготовката им за включване на линия. Това е първата доставка на електробуси, след като в последните години тествахме няколко различни технологии по различни линии в София\", пише още в съобщението. Фандъкова посочи, че всички автобуси, които се купуват за градския транспорт, отговарят на най-високите екологични стандарти ЕВРО6.", "date": "2018.10.14", "title": "Пристигнаха първите 20 електробуса и 17 нови на природен газ за София"}
{"url": "http://standartnews.com/balgariya/dvizhenieto_v_tsentara_na_sofiya_shte_bade_blokirano_zaradi_maraton-376670.html", "text": "Въвежда се организация на движението в София във връзка с Маратона „София 2018, съобщиха от Столичната община. Спортното събитие ще се състои от 10.00 до 16.00 ч. Очаква се в маратона да участват над 4000 души. Освен в класическата дистанция 42 километра и 195 метра, ще има бягания и на 3, 10 и 21 километра. Стартът е  при северозападното пътно платно на бул. „Евлоги и Христо Георгиеви\" пред националния стадион „Васил Левски\", по северозападното пътно платно на бул. „Евлоги и Христо Георгиеви\", по ул. „Проф. Фритьоф Нансен\", наляво по тротоара на бул. „Патриарх Евтимий\", наляво по източното пътно платно на бул. „Витоша\", наляво по западното пътно платно на бул. „Пенчо Славейков\". От там участниците ще продължат надясно по северното пътно платно на бул. „България\" до бул. „П.Ю.Тодоров\", обратно по южното пътно платно на бул. „България\", надясно по бул. „Петко Каравелов\", наляво по бул. „Арсеналски\", наляво по бул. „Черни връх\", надясно по югоизточното пътно платно на бул. „Евлоги и Христо Георгиеви\", надясно по западното пътно платно на бул. „Драган Цанков\" до ул. „Митрополит Кирил Видински\", обратно по източното пътно платно по бул. „Драган Цанков\", надясно по югоизточното пътно платно на бул. „Евлоги и Христо Георгиеви\" до Орлов мост, преминава по пешеходната зона, по северозападното пътно платно на бул. „Евлоги и Христо Георгиеви\" до Национален стадион „Васил Левски\", където е финалът. Забраняват се престоят и паркирането на пътни превозни средства от 00.00 ч. до приключване на маратона по трасето му. Променят се частично и маршрутите на автобуси с номера 9, 72, 75, 76, 84 94, 102, 184, 204, 505 и 604, както и на автобусна линия 10ТМ.", "date": "2018.10.14", "title": "Движението в центъра на София ще бъде блокирано заради маратон"}
{"url": "http://standartnews.com/balgariya/zapaliha_guma_pred_doma_na_burgaski_fotoreporter_-376674.html", "text": "Запалиха гума пред вратата на дома на бургаския фоторепортер Борислав Пенков, докато спи, предаде кореспондент на bTV в региона. Според Пенков това е опит за сплашване и убийство. Сигналът е получен около 3:30 ч., съобщиха от полицията в Бургас. Огънят е потушен от един противопожарен автомобил и четирима огнеборци. На мястото на инцидента полицаи са извършили щателен оглед, като иззели част от изгорялата автомобилна гума. Установени са свидетели на пожара, част от които вече са разпитани. Задържан е 37-годишен бургазлия, чиято съпричастност с извършения палеж е в процес на изясняване от служители на Пето Районно управление – Бургас. По случая е образувано досъдебно производство. Изгоряло е близко разположеното ел. табло с 15 електромера, както и ел. инсталацията на входа. Обгоряла е асансьорна врата на етажа.", "date": "2018.10.14", "title": "Запалиха гума пред дома на бургаски фоторепортер"}
{"url": "http://standartnews.com/balgariya/dokazatelstvata_sreshtu_severin_krasimirov_sa_dostatachno_tvardi_valentin_radev_-376676.html", "text": "МВР е работило добре по случая с разкриването на убийството на журналистката от Русе Виктория Маринова. Това заяви пред Нова телевизия бившият министър на вътрешните работи Валентин Радев. Телевизионната водеща бе изнасилена и убита в Русе на 6 октомври. За убийството бе задържан 21-годишният русенец Северин Красимиров. Той беше арестуван от германските власти на 9 октомври вечерта след постъпило искане от българските власти. Той се е намирал в дома на майка си в германския град Щаде. На Красимиров задочно са повдигнати две обвинения. Първото е за изнасилване, за което предвиденото наказание е от 10 до 20 г. затвор. Второто - за извършване на убийство по особено жесток начин, което се наказва с 15 до 20 години затвор или доживотен затвор, или доживотен затвор без право на замяна. „Аз съм удовлетворен като бивш министър на вътрешните работи, че момчетата се справиха много бързо. Много неща още не са известни, тепърва ще продължава работата, но важното е, че извършителят е разкрит и то е разкрит в чужбина\", коментира Валентин Радев. Той е категоричен, че доказателствата срещу Северин Красимиров са достатъчно, за да могат да издържат в съда. „Става въпрос не само за ДНК материал, открит по тялото на жертвата, но също и за вещи на мъжа и други данни, с които полицията разполага\", допълни Радев. „Всеки професионалист ще ви каже да изчакаме следствието до края. Трябва да се внимава, защото това, което е на повърхността, не е това, което след това се доказва. В случая над 80 процента нещата са ясни. Има ДНК, има намерени вещи. Има и други информации, които когато прокуратурата намери за необходимо, ще съобщи. Ще бъдат чути в съда\", каза още той. Очаква се заловеният в Германия 21-годишен мъж да бъде доведен в България през следващата седмица. По повод жандармерията, която е в русенските махали, за да не се стига до напрежение след убийството, Радев беше категоричен: \"Там, където изпратим жандармерия, нещата обикновено утихват. Едни черни автомобили и едни полицаи всяват респект. Аз не искам да е така. Районният инспектор, например, той трябва да е този, който да всява респект\", коментира още Радев. „Балансът го има и обществото, според мен, ще се успокои. Показаха се всички гледни точки по темата. Няма да се допусне напрежение\", допълни още Валентин Радев.", "date": "2018.10.14", "title": "Доказателствата срещу Северин Красимиров са достатъчно, твърди Валентин Радев"}
{"url": "http://standartnews.com/balgariya/bsp_iska_smyana_na_modela_nadyava_se_da_poluchi_doverieto_na_horata-376677.html", "text": "\"Доверие се печели, когато говориш очи в очи с хората, даваш решения на проблемите и изпълняваш ангажиментите си, когато дойдеш на власт. Нашата амбиция е да получим доверието на хората, че това, което предлагаме, във \"Визия за България\" е изпълнимо\", заяви зам.-председателят на ПГ на \"БСП за България\" Георги Свиленски пред БНР. Той добави, че левицата иска да управлява с енергията на хората и те да припознаят това, което БСП предлага. Свиленски бе категоричен, че с мислене - само за един мандат, няма как България да се спаси от основните си проблеми - достъпа до здравеопазване и образование, проблемите в социалната политика и демографската катастрофа. \"За нас е важно, след като всички български граждани дадат своите предложения и допълнения към Визията, тя да бъде изпълнена\", каза още той. Народният представител добави, че когато се обединим около програма, която в следващите 15-20 години да изведе България на едно друго ниво, всички ще бъдем доволни. \"30 години след началото на прехода, така вече не може. Нужна е смяна на модела, който дава 43 млн. лв. за дупка в центъра на Варна, а няма пари за хемодиализа и хората с увреждания\", заяви той. Георги Свиленски каза още, че дебатът по вота на недоверие върви в обществото, а левицата се е срещнала с почти всички заинтересовани от състоянието на здравеопазването организации. Последната среща е в понеделник. \"Нека видим сега- как министър Ананиев ще защити правителството, след като каза, че няма да предприеме никакви действия за реформа, ако не усети подкрепата в обществото. Той трябва час по-скоро да се откаже от новата застраховка от 12 лв., защото нито пациентските организации и общинските болници, нито застрахователите я искат\", добави зам.-председателят на ПГ на БСП. Той призова управляващите този път да защитят политиката си в здравеопазването, а да не мълчат. \"Радвам се, че вестник \"Дума\" стана център на вниманието в последните няколко дни, може би по-добра реклама вестникът не е получавал\", каза още Георги Свиленски. Той обясни, че са важни, обаче, няколко факта, свързани с него. \"От началото на съществуването си, преди 29 години, вестник \"Дума\" винаги е имал задължения, в момента няма нито лев такива. Журналистите работят и пишат това, което искат. Няма никаква цензура\", коментира народният представител. Той заяви, че причините за писмото, свързано с вестника, трябва да се обяснят от хората, които са го подписали. \"Главният редактор все още не е избран, той ще бъде избран на заседание на НС на БСП, в момента имаме само назначен временно изпълняващ длъжността. Това, което ме притеснява, обаче, е че точно, когато БСП тръгва напред и набира подкрепа в обществото, се появяват критики, които не мога да възприема\", каза още Свиленски. Георги Свиленски обясни, че убийството на Виктория Маринова в Русе е един трагичен инцидент, след който действията и изказванията на политици, медии и обществото останаха на различни позиции. \"Още след първия ден, едни казваха, че това е убийство, извършено заради професията на Виктория Маринова, други жарко отстояваха идеята, че професията няма нищо общо. Имаме убийство в голям град, посред бял ден, а изместихме дискусията от сигурността към това каква е причината за него\", каза още Свиленски. Той припомни, че на втория ден от случката левицата е предупредила, че не трябва да се политизира. \"Няма как убийство, извършено посред бял ден, да не предизвика реакция у нас. Призовахме органите да си свършат работата ,тъй като градът беше настръхнал\", припомни още Свиленски. Народният представител добави, че външните реакции по адрес на България, също са притеснителни. \"Тези реакции са такива, защото постоянно доказваме, че сме най-бедната, най-корумпираната държава в ЕС и това го показват класациите\", каза още Георги Свиленски.", "date": "2018.10.14", "title": "БСП иска смяна на модела, надява се да получи доверието на хората"}
{"url": "http://standartnews.com/balgariya/tsvetanov_kategorichen_che_votat_na_nedoverie_e_samo_protsedura_za_bsp-376679.html", "text": "За всички е ясно, че вотът на недоверие на тема „Здравеопазване\" няма да мине, заяви в интервю за Фокус Цветан Цветанов, председател на Парламентарната група на ПП ГЕРБ и зам.-председател на партията. По думите му самото искане за вот е част от политическите възможни парламентарни процедури, от които опозицията се възползва. „Няма нищо лошо да се иска вот на недоверие, защото така винаги може да се обсъжда и да се води един смислен дебат в българския парламент. Въпросът е, че вотът и обсъждането на вот на недоверие за бъдещи намерения в сферата на здравеопазването го превръща малко в несериозно отношение от страна на опозицията. В момента можем да кажем, че те си спазват един план-график както преди председателството, по време на председателството, така и след него – да искат вот на недоверие, с който изпълняват своите политически решения. Те обаче не правят реален, задълбочен анализ дали това е най-подходящият период и най-подходящата тема, която може да бъде обсъждана за вот на недоверие и то в днешните условия, когато действително държавата е стабилна, въпреки истерията, която искат да създадат представителите на БСП\", каза още Цветанов. Според него вътрешните проблеми на БСП допринасят за по-агресивното поведение, за по-обидните квалификации към политическите им опоненти. Цветанов добави, че омразата и радикализирането на членовете на БСП по никакъв начин не показва, че може да има разумно бъдещо управление от тяхна страна. „Това е така, защото когато спориш, когато обсъждаш една тема, то ти трябва да предлагаш алтернативни решения. Аз до сега не съм чул БСП да предложи някакво алтернативно решение. Единственото, което правят в момента, ще дам и пример, свързан с тема „Здравеопазване\" – в тяхната програма „Визия за България\" те предлагат бюджетно здравеопазване. Това, което знаем, че е най-доброто и се прилага в развитите демократични общества, е осигурителният модел, който е най-подходящото решение\", коментира Цветанов. Опозицията се старае да създаде една нервност в обществото, а така също да дестабилизира институциите в България, каза още вторият в ГЕРБ. „Най-важното е, че управлението дава своите резултати както в приходната част на бюджета, така също и в проектобюджета за 2019 година, където ще имаме възможност както да увеличим доходите в бюджетната сфера, но и да изпълняваме ангажиментите си по секторните политики. Тук разбира се водещ ще бъде сектора, свързан с образованието на българските деца\", каза още Цветанов. Той добави, че един от основните акценти през есенната сесия на парламента винаги е проектобюджета. „Той трябва да бъде внесен от Министерски съвет в парламента, да започне гледането му в ресорните комисии, за да може до края на ноември да имаме готов, приет бюджет за 2019 година\", допълни Цветанов.", "date": "2018.10.14", "title": "Цветанов категоричен, че вотът на недоверие е само процедура за БСП"}
{"url": "http://standartnews.com/balgariya/prezidentat_radev_sluchayat_s_ubiystvoto_v_ruse_razkri_ogromniya_defitsit_na_doverie_-376680.html", "text": "Президентът Румен Радев е на мнение, че случаят с убийството на Виктория Маринова в Русе е разкрил огромния дефицит на доверие в нашите институции. Той изказа най-искрени съболезнования на семейството на Виктория Маринова. „Емоциите в такива случаи не са най-добрият съветник. Разбирам, че от всяка несправедливост боли, всяка несправедливост, разбира се, е повод за възмущение. Но този случай разкри огромния дефицит на доверие в нашите институции както вътре в страната, така и навън. Разкри също така и двойния аршин, с който се измерва стойността на човешкия живот\", посочи държавният глава. „Очаквам органите на реда и съдът да покажат не само на българските граждани, но и на нашите партньори, да покажат на света, че такива престъпления в България се разкриват ефективно и се наказват с най-голямата строгост на закона\", категоричен беше Радев. Внасянето на един вот на недоверие в парламента невинаги означава основна цел сваляне на правителството, отбеляза още президентът. Според него е важно да има дебат по обществено значими теми. Той присъства на тържествата по повод 150 години град Троян.", "date": "2018.10.14", "title": "Президентът Радев: Случаят с убийството в Русе разкри огромния дефицит на доверие"}
