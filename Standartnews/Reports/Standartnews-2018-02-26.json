{"url": "http://standartnews.com/svyat/chelen_opit_pakistan_zabrani_igrachkiteorazhiya-368705.html", "text": "В пакистанската провинция Синд забраниха детските играчки автомати и пистолети, съобщава местното издание Express Tribune. Забраната засяга производството, продажбата, покупката, използването и демонстрирането на пистолети и автомати играчки на цялата територия на провинцията. Решението е взето по молба на полицията, която се опасява, че играчките оръжия могат да бъдат използвани за извършването на улични престъпления. Според правоохранителните органи тези играчки влияят отрицателно върху децата и могат да доведат до сериозни травми.", "date": "2018.02.25", "title": "ЧЕЛЕН ОПИТ: Пакистан забрани играчките-оръжия"}
{"url": "http://standartnews.com/svyat/savetat_za_sigurnost_na_oon_s_rezolyutsiya_za_30dnevno_primirie_v_siriya-368709.html", "text": "Съветът за сигурност на ООН прие резолюция, изискваща от страните в конфликта в Сирия да прекратят бойните действия най-малко за 30 дни, за оказване на хуманитарна помощ за населението. Документът беше подкрепен от всичките 15 държави-членки на Съвета за сигурност. В резолюцията се настоява \"всички страни незабавно да прекратят военните действия\" и да спазват \"хуманитарната пауза за най-малко 30 дни, на цялата територия на Сирия.\" Това ще създаде условия за \"незабавна доставка на хуманитарна помощ\" на населението, както и \"евакуацията на тежко болните и ранените\", се посочва в документа. Според резолюцията, примирието няма да важи за операциите срещу групировката \"Ислямска държава\" и други терористични организации.", "date": "2018.02.25", "title": "Съветът за сигурност на ООН с резолюция за 30-дневно примирие в Сирия"}
{"url": "http://standartnews.com/svyat/yunker_makedoniya_mozhe_da_poluchi_preporaka_ot_ek_do_nyakolko_mesetsa-368724.html", "text": "Председателят на Европейската комисия Жан-Клод Юнкер заяви в рамките на обща пресконференция с македонския премиер Зоран Заев, че страната се намира на прав път и ако продължава в същия дух може да получи препоръка от ЕС до няколко месеца, предава Македонската информационна агенция. „Не съм дошъл да ви съобщя дата, тук съм да ви кажа, че се намирате на прав път и ако продължите по него за няколко месеца може да дадете възможност на Европейската комисия да препоръча на Съвета да започне преговори за членство\", заяви Юнкер. Люксембургският политик отбеляза още, че държавата е постигнала голям напредък, но трябва да бъдат свършени още някои неща по пътя за членство в ЕС, като на македонските власти им е било препоръчано да решат спора за името с Гърция. Според Юнкер промяната на името на международното летище в Скопие и македонската магистрала е доказателство за намеренията на правителството да се реши въпросът.", "date": "2018.02.25", "title": "Юнкер: Македония може да получи препоръка от ЕК до няколко месеца"}
{"url": "http://standartnews.com/sport/supergeroite_klaebo_i_furkad_s_po_3_titli_ot_pyongchang-368723.html", "text": "Норвежецът Йоханес Клаебо и французинът Мартен Фуркад са най-успешните спортисти на завършилите игри. Двамата са единствените състезатели с по три титли от Игрите. 21-годишният ски-бегач Клаебо, с прякор Кометата, взе злато в индивидуалния спринт в класически стил, в отборния спринт в свободен стил и с щафетата на Норвегия на 4 по 10 км. 29-годишният биатлонист Фуркад пък триумфира в преследването на 12,5 км, в масовия старт на 15 км и със смесената щафета на Франция. Ски-бегачката Марит Бьорген от Норвегия заслужи най-много отличия в Пьончан. Тя се окичи с пет медала - 2 златни (30 км класически стил и щафета), 1 сребърен (скиатлон) и 2 бронзови (10 км свободен стил и отборен спринт). Естер Ледецка от Чехия пък влезе в историята като единствената спортистка с две златни отличия от два различни спорта на една олимпиада. Тя триумфира в алпийския супергигантски слалом, а след това спечели и титлата в коронната си дисциплина в паралелния гигантски слалом в сноуборда. Общо 21 спортисти спечелиха по две или повече титли. От състезателите без злато с най-много медали се окичи ски-бегачът Александър Болшунов (Русия) - 3 сребърни (50 км класически стил, щафета на 4 по 10 км и отборен спринт) и 1 бронзов (индивидуален спринт). Норвежката ски-бегачка Марит Бьорген спечели златото в маратона на 30 км, който бе последна дисциплина от игрите. Така тя изравни по титли от зимни олимпиади сънародника си Оле Ейнар Бьорндален. Биатлонистът има в кариерата си 8 златни медала. Бьорген също като него е спечелила 8 титли и 4 сребърни медала, но има 3 бронзови, а Бьорндален е с един. С титлата, която 37-годишната Марит спечели в последния ден, тя помогна на Норвегия да изравни Германия по титли от ПьонгЧанг- по 14. Заради повечето сребърни 14/10 и бронзови 11/7 скандинавският тим е номер 1 в класирането по медали от игрите. Немският отбор обаче се прибира вкъщи с рекорд по спечелени отличия от една зимна олимпиада. САЩ този път е извън тройката, след като остана с 9 златни, срещу 11 на Канада. Руските хокеисти спечелиха драматично финала на олимпийските игри срещу Германия с 4:3 след продължения и след 26-годишна пауза отново ликуваха с титлата. Както и в Албертвил 1992 и сега обаче руско знаме не се развя на награждаването. Тогава руснаците се водеха на игрите като сборен отбор и пак бяха под олимпийски флаг. Сега заради нарушенията в допинга участваха като тима на Олимпийските атлети от Русия. Преди финала всички очакваха Червената машина да прегази германците, които сензационно стигнаха до мача за титлата, елиминирайки Швеция и Канада. Тимът на Олег Знарок наистина поведе в края на първата третина чрез Войнов, но германците не се предадоха и чрез Шулц изравниха в средата на втората част чрез Шулц. Драмата настъпи във финалната третина, когато Никита Гусев отново даде аванс на Сборная. Само 10 секунди по-късно обаче Кахун направи 2:2. Три минути и 15 секунди преди финалната сирена Мюлер изведе Германия напред за 3:2. Виждайки вече първата олимпийска титла в историята си немците сбъркаха 55 секунди преди края и то с човек повече. Оставеният непокрит Гусев протегна стик и след рикошет шайбата спря в немската врата. Развръзката дойде в 9-ата минута на продължението, когато с човек повече руснаците стигнаха до победата с попадение на новия си суперталант Кирил Капризов. 20-годишният нападател на ЦСКА (Москва) се отличи още и с асистенции за трите гола на новите шампиони. Непосредствено преди началото на финала пък стана ясно, че на сесията на МОК е взето решение Русия да остане извън олимпийското движение докато не започне да спазва допинг правилата. Също така бе забрането на руснаците да излязат със своя флаг на церемонията по закриването по-късно през деня. В знак на протест цялата зала запя руския химн по време на награждаването на хокеистите. Рок звездата на Чехия Янек Ледецки обеща да напише хит за своята дъщеря Естер, която спечели две титли от два различни спорта на игрите в Южна Корея. Новата любимка на цяла Чехия стана първа в алпийското спускане и в паралелния слалом на сноуборда. За Естер Ледецка игрите завършиха с 50-минутна пресконференция в неделя. В нея тя посочи като ключ към своите успехи умението да се забавлява дори по време на най-важните състезания, което според нея ѝ дава предимство пред съперничките. Чехкинята обаче не се възприема като модел за подражание за други състезателки, които биха решили да участват в два различни спорта. \"Не съм много добър пример, прекалено луда съм. Но стига да се забавляват с това, което правят, и имат куража да го направя, тогава е възможно.\"", "date": "2018.02.25", "title": "СУПЕРГЕРОИТЕ: Клаебо и Фуркад с по 3 титли от ПьонгЧанг"}
{"url": "http://standartnews.com/lyubopitno/film_chrez_virtualna_realnost_pomaga_na_patsienti_s_dementsiya-368702.html", "text": "Филм, който може да се гледа с шлем за виртуална реалност, цели да възвърне спомените на пациенти с деменция, предаде Ройтерс. За 93-годишната Дафни Падфийлд, която живее в дом за възрастни хора и страда от деменция, шлемът за виртуална реалност предлага връщане назад към спомените от коронацията на британската кралица през 1953 г. \"Такива неща не се случват често, така че бяхме много привилегировани днес\", каза тя. Филмът, който тя гледа, е създаден по проекта \"Пътят назад\", който цели да предизвика спомени и емоции у хората с деменция и да им помогне отново да общуват с близките и гледачите си. Той е първият от планираната поредица. В него създателите на продукцията и 170 доброволци пресъздадоха улично тържество по случай коронацията на кралица Елизабет Втора на 2 юни 1953 г. Потребителите могат да го гледат, като свалят безплатно приложение на смартфона си, който могат да свържат с немного скъп шлем за виртуална реалност. Един от инициаторите на проекта е Анди Гарнет, който е загубил член от семейството си, страдащ от деменция. Главният изследовател в британското благотворително дружество за пациенти с деменция \"Деменция Ю Кей\" доктор Карън Харисън-Денинг предупреди, че технологията трябва да се използва внимателно. \"Например, някои хора със заболяването преживяват погрешни възприятия. Това може да доведе до объркване кои изображения са истински и кои не са, и може да наруши спокойствието на човека\", каза тя. От екипа на проекта планират следващият филм да пресъздаде радостта на британците, когато Англия става световен шампион по футбол през 1966 г.", "date": "2018.02.25", "title": "Филм чрез виртуална реалност помага на пациенти с деменция"}
{"url": "http://standartnews.com/biznes/ginka_varbakova_ne_sam_fasada_na_ofshorka_a_realen_sobstvenik-368734.html", "text": "Фирмата, която купува ЧЕЗ, е 100% собственост на Гинка Върбакова. Пред Нова тв бизнесдамата категорично заяви, че не е фасада, даваща път на офшорка да придобие най-голямото Енергоразпределително предприятие /ЕРП/ в България. „Аз съм крайният собственик. Това се вижда от Търговския регистър\", заяви Гинка Върбакова. На въпрос на водещия на \"Здравей България\" - Виктор Николаев, защо чешката държава е избрала именно нейната компания \"Инерком\", Върбакова отговаря: „Не мога да кажа защо са избрали нас. Това беше една дълга и много сложна процедура, в която се изискваха много финансови документи, които да гарантират кои сме ние, какъв е нашият опит и какво можем да направим. Покупката на активите на ЧЕЗ ще стане с привлечено финансиране с банков кредит от международна банкова институция, която към момента не мога да разкрия\". Запитана как банката си гарантира, че обезпечава парите, Гинка Върбакова отвърна: „Практиката е при такъв вид финансиране да бъдат залагани акциите на дружеството\". Бизнесдамата призна, че от 20 години познава Теменужка Петкова, която подаде оставката си като енергиен министър, след като сделката беше обявена публично. На въпрос дали Петкова е помогнала по някакъв начин в осъществяването на сделката за продажбата на ЧЕЗ, Гинка Върбакова беше категорична: „Цялата сделка се проведе под чешкото законодателство. Разговорите бяха в Прага. Българското правителство, български министри или български политически лица не са имали абсолютно никаква информация за нея. Това е една частна сделка\". От интервю на Върбакова пред БТА пък става ясно, че юристът Милена Стоева, която е била част от мениджърския екип на ЧЕЗ, е поканена за председател на Съвета на директорите на \"Инерком България\". Преди да напусне ЧЕЗ, Милена Стоева е била на отговорни позиции в дружеството. От Търговския регистър става ясно, че Стоева оглавява съвета на директорите на \"Инерком България\" на 8 февруари, а Гинка Върбакова е изпълнителен директор.", "date": "2018.02.25", "title": "Гинка Върбакова: Не съм фасада на офшорка, а реален собственик"}
{"url": "http://standartnews.com/mneniya/kade_go_chukash_kade_se_puka-368729.html", "text": "Сигурно всеки човек може да изброи десетки хора, които познава повече от 20 години. Както е сигурно, че няма как българска министърка да повлияе на чешка държавна компания да избере на кого да продаде бизнеса си. Затова аз нямам обяснение защо енергийният министър Теменужка Петкова обяви в петък, че подава оставка заради сделката за ЧЕЗ. В случая имаме сделка, в която българските власти нямат никакво участие до този момент. Чешка държавна компания продава нещо на частна българска компания. Какво общо има тук Теменужка Петкова ? Твърди се, че тя познава собствениците на компанията \"Инерком\", която придобива българските активи на ЧЕЗ. Всеки човек може да изброи десетки хора, които познава повече от 20 години. Дори собственичката на компанията да беше сестра на министърката - какво влияние има Теменужка Петкова върху това какво ще реши чешката компания на кого да продаде ЧЕЗ. За мен това остава пълна загадка. Защо хората така се възбудиха от нещо, което се решава от една чешка фирма. Очевидно, като всяка компания, тя се интересува от това кой ще й даде най-добрата цена. Разбира се, интересува се и от произхода на парите. И тъй като чешката държава има мажоритарно участие в чешката компания, Чуха се въпроси: как се дава банков кредит на компания с толкова малък капитал. Компанията може да е малка, но тя сигурно е намерила някакво обезпечение. Да не забравяме, че съпругът на Гинка Върбакова, собственичката на компанията \"Инерком\", е известен бизнесмен в енергийната сфера. Във всичко това аз не виждам нищо незаконно и нередно. И няма участие на българската държава по абсолютно никакъв начин, за да поема някой отговорност. Самото подаване на оставка дори може да повдигне въпроса дали не наблюдаваме как гузен негонен бяга. Според мен тази оставка само налива масло в огъня и ще увеличи подозренията, че има нещо нередно. А аз от юридическа и икономическа гледна точка нищо нередно не виждам. Очевидно г-жа Върбакова си е намерила обезпечение, очевидно то е напълно легално, чешката държава го е проверила и сделката се е състояла. Оттам-нататък нещата идват на българска територия - дали лицензът на ЧЕЗ ще бъде продължен. Така че българската държава отново ще трябва да се занимае с произхода на парите и след като се убеди, че той е напълно на светло, ще трябва да се провери капацитета на новия собственик да осигури тази дейност, с която се занимава. Не смятам, че подадената оставка на Теменужка Петкова ще повлияе на стабилността на правителството. То си Много пъти съм казвал, че в момента управляващите реално нямат опозиция. Опозиция в парламента е само малко повече от половината от парламентарната група на БСП. Останалите политически сили явно или по-прикрито подкрепят правителството. Националистите участват и в управлението. Независимо от някои скандали и изпускания на нервите между тях, независимо, че много от тия хора не могат да се понасят помежду си, интересът ги държи заедно и те нямат никакво намерение да напускат управляващата коалиция. А и \"Воля\" подкрепя винаги когато трябва управлението. Така, че управляващата коалиция изглежда засега непоклатима.", "date": "2018.02.25", "title": "Къде го чукаш, къде се пука"}
{"url": "http://standartnews.com/regionalni/podaryavat_na_ruskiya_partriarh_kartina_na_starozagorski_hudozhnik-368733.html", "text": "Руският патриарх Кирил, който ще гостува у нас на националния празник 3 март за 140-годишнината от Освобождението на България, ще отнесе със себе си  картина на старозагорския художник Валентин Дончевски. На мащабното платно с размери 115/85 см негово светейшество патриархът на цяла Русия е изобразен заедно с главата на Българската православна църква патриарх Неофит. В пирамидалната структура на масленото платно зад двамата патриарси се виждат православният храм \" Св.Рождество Христово\" в гр. Шипка, изграден по инициатива на майката на легендрания генерал Скобелев Олга Скобебева, и с лептата и на руския народ, и паметникът на свободата на в. Св. Никола, където се водят най-кръвопролитните боева в Шипченската епопея. \"Картината е все едно запечатан момент от 140-годишнината на Освобождението на България\", казва Дончевски. Самият той, който има редица участия в световната Мека на зографите - Есенния салон в Париж, признава, че тази поръчка била едно от най-големите предизвикателства в битността му на художник. Работил е е дни наред по 21-22 ч. на ден, за да завърши навреме картината. Идеята за необикновения дар за руския патриарх била на старозагорския митрополит Киприан, който щял да му връчи лично картината след тържествената света литуртия и заупокойната молитва, която двамата партриарси - руският - Кирил и българският, Неофит ще отслужат в Шипченския храм. \"Св. Рождество Христово\" за 3 март.", "date": "2018.02.25", "title": "Подаряват на руския партриарх картина на старозагорски художник"}
{"url": "http://standartnews.com/kultura/mazhe_i_zheni_meshat_drehi_v_milano-368712.html", "text": "Мъже и жени ще мешат дрехите си за следващите сезони. Това стана ясно от ревюто на \"Гучи\" на модната седмица в Милано. Прочутата фешън къща направи страхотна провокация, предадоха информационните агенции. Дори сдържаните по принцип /особено към колегите/ световни дизайнери Донатела Версаче, Джорджо Армани, Пиерпаоло Пичоли, Силвия Вентурини Фенди и Жан Пол Готие са били очаровани от леко странните дрехи. Преди да седнат на първия ред за дефилето, те са открили изложба, посветена на италианската мода. Творческият директор на \"Гучи\" Алесандро Микеле е приел комплименти за това, че шоуто е започнало навреме, което се случва рядко на тези събития, и за миш-маша от стилове, тъкани и полови послания. \"Те са истински модни хибриди\", коментирали са в Милано дори хора, които не са чули за Истанбулската конвеция. Проектираните от Микеле облекла са били показани сред декор, наподобяващ операционна - сцената е била в щаба на \"Гучи\". Манекенки и манекени са се разкършили край операционни маси в зала със зелени стени и неонова бяла светлина. Идеята на колекцията е категорична - да се сложи край на разграничението между дамска и мъжка мода. Фешън киборгът е наконтен с одежди, които напомнят за модата  във всички континенти, за всички епохи и смесват елементи на поп културата - шапка с форма на пагода е в комбинация с дамски костюм, дантели са украсени  с надпис \"Ню Йорк янкис\", плетена маска-качулка и жакардов тюрбан са аксесоарите към сако в златно. Дълга права рокля в бордо е вдъхновена от картина на Пиеро дела Франческа. Манекените не са лишени и от трето око на челата си, а някои между тях са носили в ръка бебе дракон или изкуствено копие на собствената си глава. \"Талантът и самоиронията на Алесандро Микеле са впечатляващи\", коментира пред медии Киара Мастрояни, дъщерята на Катрин Деньов и Марчело Мастрояни. Една друга дъщеря, но на подиума, също е привлякла вниманието в Милано - Кая Гербер, която е мини копие на знаменитата си майка Синди Крауфорд. Тийнейджърката е дефилирала с костюм сякаш излязъл от гардероба на Джаки Онасис Кенеди, но със знака на \"Москино\". Малката е чудна ретро дама, възхитени са медиите в Милано. Кая дефилира и миналата година в Седмицата на модата в северната столица на Италия. Макар че е само на 16, Кая уверено се качва към върха. Тя изгря соло върху френската корица на Vogue, след като преди две години беше пак там в дует с мама. Кая снима за Донатела Версаче и за други гиганти в жанра. От Лондон пък долетя друга модна новина - дизайнерът Кристофър Бейли показа последната си колекция за \"Бърбъри\", където беше и креативен директор. Неслучайно в дрехите се преплитат носталгия по миналото, поглед към настоящето и оптимизъм за бъдещето. След повече от 17 години в модната къща Бейли се поклони за последен път. Преди това обаче той пусна на подиума пъстроцветна пелерина от изкуствена кожа в цветовете на дъгата. Легендарните карирани шапки на \"Бърбъри\" в бежово, черно и червено се завърнаха на заедно с вдъхновените от 80-те анцузи от естествена коприна и обемни якета. Бейли представи и поредна версия на култовите класически шлифери на бранда - символ на лукса по света. Пъстроцветни плетива под прозрачни рокли тениски, макси поли в дует  с овърсайз суитшърти и маратонки разкриват фешън бунтарството на Бейли. Самият той призна пред медиите: \"Колекцията наистина е мишмаш от толкова много неща. Смисълът на шоуто е да покажа колко вълнуващо и позитивно е бъдещето. Аз съм оптимист\". 46-годишният дизайнер се оттегля на 31 март, но ще продължи да помага на \"Бърбъри\". Все още не е ясно кой ще поеме поста му, но слуховете сочат Фийби Фило, която през декември миналата година обяви, че напуска \"Селин\".", "date": "2018.02.25", "title": "Мъже и жени мешат дрехи в Милано"}
{"url": "http://standartnews.com/kultura/drama_za_strah_ot_seks_specheli_zlatna_mechka_vizh_treylar-368731.html", "text": "Дебютът на Адина Пинтилие „Не мe докосвай\" изненадващо, но обяснимо спечели \"Златна мечка\" на Берлинале. С неравности, но с изтънчен стил между игралното и документалното, румънската режисьорка  разказва за жена, която има проблеми с интимността и се подлага на терапия, за да постигне хармония с тялото си и общуването с другите. Противоречивата тематика беше в максимален синхрон с дискусиите за половата дискриминация и секс тормоз. Пинтилие отправя покана за диалог за различното възприемане на красотата и пълноценното отдаване. В копордукцията на пет страни, между които и България, играе Ирмена Чичикова, а музиката е на Иво Паунов. Силно впечатление направи решението на журито, ръководено от Том Тиквер („Парфюмът\"), да разпредели наградите между широк кръг филми, пренебрегвайки четирите ленти на домакините. Досегашният директор на Берлинале Дитер Кослик беше критикуван за слабото германско присъствие в състезанието, но явно проблемът не е в количеството. Бил Мъри пък излезе, за да получи „Сребърна мечка\" за най-добър режисьор вместо Уес Андерсън за \"Островът на кучетата\", в който прочутият актьор дублира един от главните анимационни герои. „Никога не съм мислил, че за работата си като куче ще мога да се прибера в къщи с мечка\", каза Мъри. А после  перифразира известната реплика на президента Кенеди: Аз съм едно берлинско куче. Берлин винаги е бил любезен към полските си съседи. Малгожата Шумовска получи втората по значимост награда на Берлинале –„Сребърна мечка: Голямата награда на журито\". В „Муцуна\" тя разказва за строителен работник, който след инцидент претърпява пълна лицева трансплантация и от любимец на свръхрелигиозното местно общество е обявен за безполезен урод. Призът за женска роля спечели Ана Брун от „Наследничките\",  а за мъжка  – Антони Бажон от „Молитвата\". Наградата за сценарий е за създателите на мексиканския филм „Музеят\" с Гал Гарсия Бернал.", "date": "2018.02.25", "title": "Драма за страх от секс спечели \"Златна мечка\" /ВИЖ ТРЕЙЛЪР/"}
{"url": "http://standartnews.com/sport/zakrivane_na_olimpiyskite_igri_s_ivanka_tramp_i_bez_ruskiya_flag_obnovena_fotogaleriya-368708.html", "text": "Страхотно шоу спретнаха домакините на 23-ите зимни олимпийски игри и на церемонията по закриването. С много съвременни светлинни ефекти и кей-поп музика те накараха състезатели, официални лица и зрители да танцуват и да се забавляват. Церемонията на петоъгълния стадион в ПьонгЧанг стартира с парад \"Мечта за утре\", в който спортисти на ролкови ски и кънки дефилираха, а вкрая изписаха олимпийските кръгове на фона на земното кълбо. Президентите на Корея Мун Дже-Ин и на МОК Томас Бах бяха посрещнати с аплодисменти за началото на спектакъла. Сред гостите седнали непосредствено зад тях бе и Иванка Тръмп, дъщеря и съветник на президента на САЩ Доналд Тръмп. 13-годишният корейски китарист Тае Хуан Янг изпълни вариация на \"Зима\" от \"Годишните времена\" на Вивалди. Осветената пагода в центъра на стадиона бе символ на хармонията и солидарността. След това започна и парада на спортистите с флаговете на техните държави. В него България бе представена от ски бегача Йордан Чучуганов, който бе дебютант на тези игри. Знаменосците бяха последвани и от спортистите на съответните държави като носителите на медали с гордост ги носеха на раменете си. \"Пътуване което трябва да се запомни\" бе следващия елемент от церемонията. Той е посветен на спортистите, които вече не са сред нас. По традиция последните призьори от игрите, които сега бяха тези от ски бягането на 30 км класически стил при жените и 50 км при мъжете, получиха медалите си под аплодисментите на над 35 000 зрители и още милиард пред тв екраните по цял свят. Медалите им връчиха лично Томас Бах, президент на МОК и олимпийски шампион на рапира, и шефът на световните ски Джан-Франко Каспер. Тържествено бе посрещнат и химна на Китай, която е следващата държава домакин на зимни олимпийски игри - Пекин 2022. Нова доза мултимедийни ефекти на фона на кей поп продължиха церемонията. Шефът на организационния комитет на игрите Хи-Бом Лии благодари на всички за участието им в олимпиадата. Томас Бах пък получи от кмета на ПьонгЧанг флага на МОК, който предаде символично на кмета на следващия домакин на зимните игри Пекин. \"Тези игри ни представиха нови спортове, които са инспирирани от съвременните млади хора. Новите технологии също допринесоха за модернизирането на игрите. Зимните игри в ПьонгЧанг са Игрите на новите хоризонти\", каза в речта си Бах. Той благодари лично и на президента на Корея Мун Дже-Ин за пълната подкрепа. Бах отдаде значимото и на 15-ете хиляди доброволци, които работиха независимо от температурите, които в първите 7-8 дни достигаха до -25 градуса. Заедно с някои от големите звезди начело с Линдзи Вон и Мартен Фуркад показаха знака на сърцето, който се прави с палец и показалец. След това Бах обяви игрите в ПьонгЧанг официално за закрити. Най-известната корейска кей-поп група \"Ехо\" също се включи в церемонията. Петте деца от шоуто при откриването, които пътуваха през времето, се появиха заедно с огромна корейска кутия за подарък. В нея имаше кълбо със спомени от зимния ПьонгЧанг. Ефектната церемония завърши с електронна танцова музика под звуците на която всички на стадиона се включиха да се забавляват и да празнуват началото на новите си приятелства. Впечатляваща заря огря най-големия хълм до стадиона. След четиричасова среща МОК не отмени наказанието на Русия за церемонията. До последно се смяташе, че руските олимпийци, които се състезават под неутрален флаг и под името Олимпийски спортисти от Русия, ще могат да минат под националния флаг на Русия. \"След като разгледахме доклада на специализираната група и проведохме задълбочена дискусия в рамките на 132-ата сесия на МОК, Изпълнителният комитет реши да не вдига наказанието на Руския олимпийски комитет (РОК)\", съобщиха от МОК. Те се аргументираха с дветеположителни допинг проби на състезателя по кърлинг Александър Крушелницкий и бобслеистката Надежда Сергеева. Руският \"Спорт експрес\" иронично призова именно те двамата да носят неутралния флаг на руските атлети, но естествено това не се случи.", "date": "2018.02.25", "title": "Закриване на олимпийските игри: С Иванка Тръмп и без руския флаг /ОБНОВЕНА, ФОТОГАЛЕРИЯ/"}
{"url": "http://standartnews.com/biznes/i_elektromobilite_sa_koz_za_vtora_aets-368735.html", "text": "\"Бездействието за изграждането на АЕЦ \"Белене\" е престъпление. Народното събрание трябва да гласува отпадането на мораториума и това е много по-важен въпрос от Народния съд. Трябва лидерство, воля и характер за взимането на управленско решение\". Това заяви президентът Георги Първанов (2002-2012) на дискусията \"АЕЦ Белене - ключ към сигурността и развитието на България\". Политическата формация АБВ покани енергийни експерти, които показаха различни модели на изграждане на втората атомна централа. \"Предлагам президентът Радев да свика Консултативния съвет за национална сигурност (КСНС), защото приляга на този орган да се занимае отново с проблема (изграждането на АЕЦ \"Белене\", б.р.) и надявам се да окуражи партиите и управляващите в търсенето на бързо и ифективно решение\", заяви Първанов. По думите му, с решението за прекратяване на проекта \"Белене\", българските власти са се отказали от най-големия стратегически проект. Според Първанов това е и единственият високотехнологичен проект, който се развива в българската икономика. \"Белене\" е проблем, който опира до разбирането за българската икономика\", заяви още Първанов. Според лидера на АБВ Константин Проданов, който откри дискусията, стои въпросът за Георги Първанов смята, че АЕЦ \"Козлодуй\" не бива да се разглежда като алтернатива на АЕЦ \"Белене\", а трябва да се работи по двата проекта. \"На Белене имаме готова площадка. Имаме реактор, който е построен точно за тази площадка. Проучванията трябва да продължат, да се търсят лицензи. Тоест забавянето ще бъде повече от 10 години. Време, в което ние вече трябва да произведем ядрена енергия. Така че не отричам варианта за седми блок в АЕЦ \"Козлодуй\", а още повече, че там имаме свръхнатовареност - имаме 6 реактора, от които два работещи и четири се извеждат\", обясни Първанов. Според него, когато говорим за сигурност, АЕЦ \"Белене\" е много по-сигурен проект. \"Разкарването на топката за \"Белене\" е най-лошото, защото енергийната ни дипломация и политика губят темпо. Отношението към АЕЦ \"Белене\" не е критерий за стратегическата ориентация на България - ние имаме своя европейски път. Но е възможно страната ни да стане заложник на геостратегическо противопоставяне\", каза още Първанов. Според енергийните експерти страната ни е направила много, за да изхвърлим проекта. \"Имаме трето поколение еволюционен реактор, компетентен оператор и повече от 40 години опит. Имаме единствената в Европа нова лицензирана площадка, около която е изградена необходимата инфраструктура. Има наличие на сериозен инвеститорски интерес. посочи проф. Янко Янев, директор на Института за управление на ядрените знания във Виена. Според него въпросът колко ще струва АЕЦ \"Белене\" въобще не може обект на спорове и не стои на дневен ред. \"Това ще анализира бъдещият собственик и инвеститор на централата, защото той ще поеме икономическия риск\", заяви проф. Янев. Според него участието на държавата в проекта \"Белене\" е задължително. \"Разбира се, не е ясно колко са досега направените инвестиции и на каква стойност ще бъдат оценени те от бъдещия инвеститор. Защото той може да каже оценката ни е 300 млн., а не 1,5 млрд. евро\", смята Янев. По думите му страната ни е в добра позиция по отношение на декарбонизацията на енергийния сектор, особено ако се вземе очевидно необходимото решение да се довърши АЕЦ \"Белене\". \"По-скоро необходимостта от нова ядрена мощност идва от енергийните нужди на страната след 10 години, когато Енергийните проекти са стратегически за всяка държава и тези решения се вземат години напред. Енергийната независимост е елемент от суверенитета на всяка държава и това не трябва да се забравя или забавя\", заяви проф. Янев. Презентацията на професора от Виена завърши с мисълта на Сократ: \"Аз не мога да ви науча на нищо, но мога само да ви накарам да мислите\". Енергийният експерт проф. д-р Атанас Тасев направи интересен паралел с развитието на електромобилите, като го нарече \"ефекта Тесла\". \"С развитието на електромобилите нуждата от АЕЦ Белене\" ще нарасне, защото е възможно да се окаже, че нощната енергия ще се изравни с дневната заради нощното зареждане на \"зелените\" коли. Тогава още повече ще ни е нужна атомна централа\", смята той. Тасев направи преглед на няколко модела на развитие на втората АЕЦ. \"Независимо дали цената на тока ще е 40-60 или 70 евро на мегаватчас, АЕЦ \"Белене\" показва в различните сценарии своята икономическа жизнеспособност, заяви той. И посочи, че отдавна няма правопропорционалност между ръста на енергопотреблението и на на брутния вътрешен продукт. В бъдещето ще има минимизация на участието на топлоцентралите в енергийния микс и заедно с това ликвидация на въгледобива, твърди Тасев. той даде за пример увеличения въглероден отпечатък след спирането на 1-ви и 2-ри блок на \"Козлодуй през 2002 г. и увеличения отпечатък вследствие на засилването на работата на ТЕЦ-овете, както и след спирането на 3-ти и 4-ти блокове през 2006 г. Преминаването към зелени енергии също ще засили важността от втора АЕЦ. \"Ако се вгледаме детайлно в безкарбонов сценарий за развитие на енергетиката, наложен от европейските институции и сценария \"Тесла\", свързан с бързото навлизане на електромобилите, което може да доведе до значителни дефицити на мощност дори и през нощта, следва, че ние вече се съревноваваме с времето. това означава, че са нужни бързи действия за рестарта на изграждане на нова АЕЦ на площадката на Белене при наличното оборудване на два ядрени острова\", завърши експозицията си проф. Атанас Тасев.", "date": "2018.02.25", "title": "И електромобилите са коз за втора АЕЦ"}
{"url": "http://standartnews.com/sport/otbor_bez_darzhava_specheli_olimpiyskata_titla_v_hokeya_na_led-368711.html", "text": "\"Златото беше спечелено от отбор без държава\". Това беше заядливият коментар на \"Ню Йорк поуст\" след финала в мъжкия хокей на лед, в който Обединеният отбор на руските атлети победи Германия с 4-3 след продължения. Това е първо олимпийско злато за руски хокеисти от игрите в Албервил през 1992 г. Вячеслав Войнов откри в 20-та минута, но девет по-късно Феликс Шутс изравни. В 53-ата минута Сборная поведе в резултата след гол на Никита Гусев, но германците се върнаха в мача чрез Доминик Кахун. Драмата бе пълна и 45 секунди преди края Никита Гусев изравни. В продължението Кирил Капризов отбеляза победния гол за Русия. Германия вдигна сребърните медали, докато Канада грабна бронза. След победата обединеният отбор изпя руския химн и се закани да развее русикя флаг и на церемонията по закриването, въпреки че получи забрана от МОК. \"Ако те не ни дават, ние сами трябва да го направим\", обяви \"Спорт експрес\".", "date": "2018.02.25", "title": "\"Отбор без държава\" спечели олимпийската титла в хокея на лед"}
{"url": "http://standartnews.com/sport/balgarite_v_pyongchang__zadovolitelni_izyavi_ili_proval_pretsenete_sami-368714.html", "text": "Шестото последно място на Александра Жекова във финала на бордъркроса беше най-силната изява на българските олимпийци на зимните игри в ПьонгЧанг. Тя беше и един от двамата ни участници, за които спортният министър Красен Кралев предрече, че \"ще са големите ни звезди\". Другият, който той визираше, беше Радослав Янков, който се провали в квалификациите на паралелния гигантски слалом. Самата Жекова финишира последна в големия финал, въпреки че преди нея имаше паднала съперничка, която премина финиша по дупе. Да не забравим при върховите постижения и Владимир Зографски, който успя да подобри най-доброто класиране за България на Владимир Брейчев от Сараево през 1988 г. А българското участие преключи предсрочно, след като Антония Григорова отказа участие в масовия старт в ски-бягането в днешния последен ден. Повечето от олимпийците ни си признаха, че са се представили под очакванията си и не са доволни от себе си. В същото време постоянно течат призиви ние да бъдем доволни от тях и да ги подкрепим. Самият Кралев също остана доволен от спортистите - така обяви той при пристигането си в Република Корея. Добро или лошо представяне? Задоволителни изяви или провал? Преценете сами! Ето как се представиха българите на игрите: БИАТЛОН КРАСИМИР АНЕВ завърши 37-и в спринта на 10 км с 2 грешки в стрелбата и време 25:08,8 минути и на 1:30 минути от победителя. В преследването на 12,5 км завърши 45-и с 3 грешки в стрелбата и време 37:57,9 минути, на 5:06,2 минути от победителя. На 20 км инвидидуално финишира 25-и с една грешка в стрелбата и време 50:41,8 минути, на 2:38,0 минути от победителя. ВЛАДИМИР ИЛИЕВ завърши 54-и в спринта на 10 км с 4 грешки в стрелбата и време 25:42,7 минути и на 2:03,9 минути от победителя. В преследването на 12,5 км завърши 46-и със 7 грешки в стрелбата и  време 38:08,7 минути, на 5:17,0 минути от победителя. На 20 км индивидуално финишира 19-и след 3 грешки в стрелбата и време 50:25,9 минути, на 2:22,1 минути от победителя. АНТОН СИНАПОВ завърши 56-и в спринта на 10 км с 3 грешки в стрелбата и време 25:47,9 минути и на 2:09,1 минути от победителя. В преследването на 12,5 км беше последен – 60-и, с 8 грешки в стрелбата и време 40:49,1 минути, на 7:57,4 минути от победителя. На 20 км индивидуално финищира 71-и с 5 грешки в стрелбата и време 54:48,4 минути, на 6:44,6 минути от победителя. ДИМИТЪР ГЕРДЖИКОВ дебютира на олимпийски игри с 81-о място в спринта на 10 км с 4 грешки в стрелбата и време 26:47,9 минути и на 3:09,1 минути от победителя, като отпадна от участие в преследването. На 15 км индивидуално завърши 43-и с 3 грешки в стрелбата и време 52:12,0 минути, на 4:08,2 мин от победителя. В МЪЖКАТА ЩАФЕТА 4х7,5 км българският отбор /Красимир Анев, Антон Синапов, Димитър Герджиков, Владимир Илиев/ не успя да завърши и беше класиран 16-и от 18 отбора, след като беше настигнат и затворен с една обиколка още преди предаването между 3-и и 4-ти пост. Българите натрупаха изоставане от 5:14,5 минути след шестата стрелба и бяха спрени преди щафетата да стигне до Вл. Илиев. ЕМИЛИЯ ЙОРДАНОВА завърши 60-а в спринта на 7,5 км в биатлона с една грешка в стрелбата и време 23:50,0 минути, на 2:43,8 минути от победителката. В преследването на 10 км тя завърши 55-а с време 37:04,3 минути, на 6:29,0 минути от победителката. На 15 индивидуално финишира 82-а с 6 грешки в стрелбата и време 50:56,3 минути, на 9:49,1 минути от победителката. ДАНИЕЛА КАДЕВА завърши 72-а в спринта 7,5 км в биатлона с 3 грешки в стрелбата и време 24:39,2 минути, на 3:33,0 минути от победителката. На 15 км индивидуално финишира 53-а с 3 грешки в стрелбата и време 46:42,7 минути, на 5:45,5 минути от победителката. ДЕСИСЛАВА СТОЯНОВА завърши 76-а в спринта 7,5 км в биатлона с 5 грешки в стрелбата и време 24:54,3 минути, на 3:48,1 минути от победителката. На 15 км индивидуално финишира 79-а със 7 грешки в стрелбата и време 50:25,9 минути, на 9:18,7 минути от победителката. МИЛЕНА ТОДОРОВА дебютира на олимпийски игри с 84-о място в спринта 7,5 км в биатлона с 2 грешки в стрелбата и време 25:33,6 минути, на 4:27,4 минути от победителката. СТЕФАНИ ПОПОВА пропусна първия старт в спринта на 7,5 км за сметка на дебютантката Милена Тодорова. На 15 км индивидуално финишира 77-а с 5 грешки в стрелбата и време 50:20,3 минути, на 9:13,1 минути от победителката. В ЖЕНСКАТА ЩАФЕТА 4х6 км българският отбор /Емилия Йорданова, Даниела Кадева, Стефани Попова, Десислава Стоянова/ финишира 16-и от 18 участници с време 1,14:38,0 часа, на 2:34,6 минути от победителките. Българките завъртяха 2 допълнителни обиколки и използваха 9 допълнителни патрона. В СМЕСЕНАТА ЩАФЕТА 2х6 км жени и 2х7,5 км мъже българският отбор финишира 17-и от 20 участници, от които 18 завършили, с време 1,12:31,7 часа, на 3:57,4 минути от победителите и с 11 допълнителни патрони. Съставът: Емилия Йорданова, Даниела Кадева, Красимир Анев и Владимир Илиев. СКИ-АЛПИЙСКИ ДИСЦИПЛИНИ АЛБЕРТ ПОПОВ финишира 28-и в гигантския слалом с общо време в двата манша 2:23,60 мин и остана на 5,56 сек от победителя. В слалома не успя да завърши. КАМЕН ЗЛАТКОВ се провали в гигантския слалом – той финишира 59-и в първия манш с време 1:17,65 мин, на 9,38 сек от първия, но във втория падна и не завърши. В слалома също не успя да завърши. МАРИЯ КИРКОВА. В гигантския слалом завърши 40-а с общо време от двата манша 2:32,77 мин, на 12:75 сек от победителката. В Слалома завърши 35-а с общо време 1:49,01 мин в двата манша и на 10,38 сек от победителката. СКИ-БЯГАНЕ ВЕСЕЛИН ЦИНЗОВ отпадна в квалификациите на класическия спринт, след като не успя да намери място сред първите 30, продължаващи на четвъртфиналите в дисциплината. Той завърши 59-и с време 3:28,19 мин и на 19,65 сек от победителя в квалификациите. В 15-те км свободен стил завърши 36-и за 36:17,3 мин, на 2:33,4 мин от победителя. В масовия старт на 50 км той не завърши, след като десетина километра преди финала беше 53-и, на 13,17 минути от водача и прекрати участие. ЙОРДАН ЧУЧУГАНОВ отпадна в квалификациите на класическия спринт, след като не успя да намери място сред най-добрите 30, продължаващи на четвъртфиналите. Той завърши 68-ми, с време 3:32,62 мин и на 24,08 секунди от победителя в квалификациите. В 15-те км свободен стил финишира 95-и с време 40:39,6 мин, на 6:55,7 мин от победителя. В МЪЖКАТА ЩАФЕТА /Йордан Чучуганов и Веселин Цинзов/ България завърши 12-а от 14 отбора в единия полуфинал с време 17:38,26 минути, на 1:34,29 минути от първия и отпадна от първата петица, която продължи на финал. АНТОНИЯ ГРИГОРОВА отпадна в квалификацията на класическия спринт и завърши 66-а от 68 участнички с време 3:59,77 мин, на 51,03 секунди от победителката в квалификацията. На 10 км свободен стил финишира 66-а с време 29:32,8 минути, на 4:32,3 мин от победителката. СКИ-СКОКОВЕ ВЛАДИМИР ЗОГРАФСКИ преодоля квалификациите на малката шанца в ски-скоковете с 98,5 метра, като заедно с оценките за стил и техническите корекции постигна резултат 118,8 точки и 17-о място в крайното класиране от общо 57 състезатели. На финала в първия рунд Зографски преодоля 101,5 метра и спечели 106,8 точки, като се вмести сред първите 30 за втория рунд. В него той прелетя 108,5 метра и взе 81 точки, а съдиите му присъдиха 3 пъти по 18 за стил, или общо 119,7 т. С тях той се класира 14-и, като постави нов национален рекорд, измествайки постижението на Владимир Брейчев от Сараево през 1984 г. /19-о място/. На голямата шанца той се нареди 35-и в първия рунд със 119,5 метра и 105,9 точки и не успя да се вреди сред 30-те най-добри за участие във финала. СНОУБОРД АЛЕКСАНДРА ЖЕКОВА завърши 6-та в бордъркроса. Преди това тя финишира първа в сериите и трета в полуфиналната си серия. На финала остана последна и завърши дори след паднала съперничка, която финиша по дупе. РАДОСЛАВ ЯНКОВ се провали още в квалификациите в паралелния гигантски слалом, в които му бе отредено 19-о място /1:26,04 мин/ и остана на 7 стотни от 16-о място – последното, което даваше право на участие на  осминафиналите. ТЕОДОРА ПЕНЧЕВА също се провали в квалификациите в паралелния гигантски слалом с 27-о място и време 1:38,63 мин, и остана на 5,04 секунди от 16-ото място, последното даващо право на участие на осминафиналите. ШЕЙНИ ПАВЕЛ АНГЕЛОВ стартира в първия манш в дългия 1344,08 метра улей с време 51,569 секунди и 37-о място, изоставайки с 4,072 секунди от първия Давид Глайршер /Авс/. Във втория манш Ангелов подобри представянето си с време 49,449 секунди и 36-о място, на 1,824 сек от победителя Феликс Лох /Герм/. В Третия манш Ангелов загуби контрол на шейната и приключи участието си с влачене по корем на последния завой и предпоследно място. Така той не попадна сред най-добрите 20 в четвъртия манш и завърши 37-и в крайното класиране.", "date": "2018.02.25", "title": "Българите в ПьонгЧанг - задоволителни изяви или провал? ПРЕЦЕНЕТЕ САМИ!"}
{"url": "http://standartnews.com/mneniya/zhenite_u_nas_oshte_sa_podtseneni-368725.html", "text": "Жените са по-коректни от мъжете, но са подценени. Редица бизнескачества са по-присъщи за женитe, отколкото за мъжете, но ролята на жените като ръководители и бизнес хора у нас е все още пренебрегвана от обществото ни и явно има нужда от насърчаване. Това са част от изводите от експресен телефонен сондаж на „Галъп интернешънъл\". Проверено е общото отношение по няколко твърдения. По почти всички проверени твърдения излиза, че жените са по-коректни от мъжете. Например, мнозинство от 75% са съгласни, че жените са по-дисциплинирани от мъжете, 69% - че жените са по-лоялни и всеотдайни от мъжете, 65% - че жените по-сигурно връщат заеми, 56% - че жените са по-некорумпирани. Останалите са несъгласни или не могат да преценят. Колебание в общественото мнение се наблюдава само по едно от тестваните твърдения – че жените са по-пестеливи. Тук съгласието е на практика колкото и несъгласието. Около 48% от всички респонденти изразяват съгласие с твърдението „Като цяло жените са по-пестеливи от мъжете\", но на практика също толкова (47%) не са съгласни. Останалите се колебаят. В повечето ситуации, жените закономерно отговарят солидарно - далеч по-категорично в полза на своя пол, в сравнение с отговорите на мъжете. Единодушие обаче цари по отношение на корупцията – и мъже, и жени смятат, че жените са по-некорумпираният пол. Оказва се, че когато става дума за качества за работа и бизнес, и въобще – за качества, свързани с отношенията между хората, обществото ни е съгласно, че жените са по-добра опция. В тяхно лице се виждат по-грижовни и отговорни хора. Вероятно това се свързва и с образа на майката. Разбира се, жените отговарят по-благосклонно за себе си, но и мъжете не се противопоставят. Може би клишето, че жените харчат повече е пуснало корени, но пък от друга страна, и мъже, и жени еднакво споделят възгледа, че жените не са толкова предразположени към корупция. Въпреки по-голямата си коректност, жените изглеждат подценени. Например, когато попитаме българите кого биха избрали за заместник, 38% избират опцията „полът не е от значение\", но сред останалите отговори преобладава отговорът „мъж\" (34%) срещу „жена\" (27%). 1% не могат да преценят. Нещо повече, жените изглежда сами се подценяват в по-голяма степен. Например, 55% от българите смятат, че всъщност се подценяват или са се подценявали на работното си място. При жените този дял е по-висок – 58%, а при мъжете – 52%. А ето и останалите отговори по този въпрос сред обществото: 17% от българите признават, че се надценяват, 23% от българите твърдят, че се оценяват реалистично, а около 5% не могат да формират мнение, или твърдят, че никога не са работили. Мнозинство от 68% от българите смятат, че биха били (или са) добри ръководители. При мъжете този дял е 72%, а при жените е 63%. И тук се оказва, че мъжете са по-самоуверени, възможно е и това да е стереотип – че мъжът именно е ръководител, а жената - не. Като че ли едно от малкото места където жените не са подценени и не се подценяват, е интуицията. На въпроса „Вие лично смятате ли, че имате добра интуиция\" 88% от жените казват „да\", а от мъжете 85% казват „да\". Така общо 87% от българите смятат за себе си, че имат добра интуиция. Този въпрос всъщност потвърждава един от основните изводи на изследването – българите съвсем не страдаме от ниско самочувствие. Да напомним: 68% смятат, че биха били (или са) добри ръководители; 55% смятат, че на работата като цяло им се налага (или им се е налагало) да се подценяват. 87% смятат, че имат добра интуиция. Ако не се брои интуицията, жените имат по-ниско самомнение, а и общите мнения са по-неблагосклонни към тях. Към това трябва да се добави и по-високата склонност за заместници да се избират мъже. Така се оказва, че обществото ни признава, че жените имат повече качества, но донякъде неглижира тяхната роля. Високото самочувствие е факт, но при жените – не съвсем. Мнозинство от 59% от запитаните казват, че биха били добри предприемачи. При мъжете 61%, при жените 57%. Явно и тук личи и високо самочувствие, и неравенство между половете. Стереотипите и автостереотипите проличават и в още един индикатор - респондентите бяха изправени пред хипотетичен избор от няколко възможни дейности, чието ръководство биха поели. Сред вариантите фигурираха малка фабрика, ферма, туристическа агенция, средно голям магазин, ресторант, студио за красота. Явно тенденцията мъжете да се ориентират към ръководни дейности в областта на производството, а жените – в областта на услугите и търговията, се запазва. При мъжете „водят\" фабрика и ферма. Над една трета от мъжете биха избрали да оглавяват малка фабрика, докато при жените тази опция се споделя от около 15%. Най-много от дамите (около една четвърт) биха ръководили средно голям магазин или туристическа агенция. Приблизително равни дялове се споделят от различните полове по отношение ръководството на ресторант. Явно остава навикът в общественото мнение – мъжете произвеждат и ръководят, жените обслужват и търгуват.", "date": "2018.02.25", "title": "Жените у нас още са подценени"}
{"url": "http://standartnews.com/mneniya/skarlatina-368727.html", "text": "Защо наричам писанието си Скарлатина. Защото тя винаги отминава но по лицата или тялото остават винаги дълбоки белези. Необходима ни е голяма сила, труд енергия и вяра, за  да избутаме една скала до върха на планината. А надолу тя може и сама без чужда помощ да се изтърколи. Така доста често се случва и с нашите добри деяния. Те са,  които ни  издигат нагоре, а надолу ни повлича лошотията, завистта злонамереността или чисто и просто парите на някой над нас  нарекъл се „доброжелател\". И в този порядък на мисли изскача идеята: За какво ни е история, я дайте шир потреба, нови \"молчета\" и нови модни магазинчета, където свободно можеш да гледаш до насита без да купуваш ? За какво ни е изкуство, та то само ни пречи на развитието на новата джендърска нация? Сега е модерно да демонстрираме, че нямаме нужда от корен, дом, семейство, но имаме права за така наречения социален пол. За какво ни е поезия? Та ние си живеем прекрасно със зайчета, червейчета, гниди и други тем подобни. Мили приятели, до тук ли я докарахме, останахме 5 или 6 милиона българи и решихме да се превръщаме в обезродени джендъри, в предатели на собствената ни държава. За съжаление всеки от нас има пороци, но и тях ще ги има сигурно,  докато хора ходят все още по тази земя. Винаги ме е човъркал един въпрос: Дали всички пороци се раждат самостоятелно, което е невъзможно при джендърите ? Или всички те са подчинени на някои поръчители. Този поет Вапцаров не е само на Сорос, или Чухов, той е още и на 92 страни, в които е преведен. Той е на всички нас, които сме  докоснали  невероятните космически стихове за вярата, за утрешния ден, за безмилостната борба, дълбоки душевни съчетания върху пътищата на човешкия разум. Този разум, който внимателно ни изважда  от пошлостта, а после ни захвърля  безпомощни в космоса, за да открием сами пътя си. Не онзи път на земните безмислици, фондации и разни там организации. Да правиш хората щастливи и мислещи е необходимо да имаш памет, да имаш история и род, с което и самият ти ставаш щастлив. Не случайно има такава статистика -  нашият народ е най- нещастният. Изглежда, че всичко усъвършенствано от напредъка загива пак от него ! Дали това не е причината, че загубихме страх от бога. Безмилостни сме към ближните. Може би е добре да свикнем и с другата мисъл,  че всяко причинено зло, ражда и своето възмездие.", "date": "2018.02.25", "title": "Скарлатина"}
{"url": "http://standartnews.com/biznes/sireneto_ot_magare_e_meze_za_milioneri-368730.html", "text": "\"Колко струва килограм магарешко сирене?\" Това е първият ми въпрос, след като опитвам деликатеса на щанда на \"Мар-ив\" 2016\" в Града на виното и деликатесите в Пловдив. Вкусът на магарешкото сирене е лек и приятен и напомня на кравето. Липсва тежкият аромат на овчето и козето, както и маслеността на биволското. \"1000 евро\", е отговорът на Марчело Кючуков, мениджър на фирмата за продукти от магарешко мляко. \"Килограм кашкавал струва 2000 евро, а прясното мляко е 400-500 евро за литър\", добавя той. \"И кой ги купува тези продукти?\", питам аз, докато хапката ми засяда на гърлото от удивление заради космическата цена. \"Все още никой, затова сме тук, за да търсим клиенти\", казва Марчело. \"Мар-Ив 2016\" е сред участниците в изложението \"Фудтех\", което се проведе между 21 и 25 февруари в Международен панаир Пловдив. То бе част от мегафорума за храни, напитки и селско стопанство, който събра над 700 фирми от България и чужбина и бе посетен от около 45 000 души. Сред тях със сигурност е имало и много желаещи да опитат уникалните продукти от магарешко мляко. Още повече, че сиренето получи награда в конкурса за иновации в раздела за хранително-вкусова промишленост. Идеята за създаването на фермата се родила преди 3-4 г. В сливенското село Селиминово сега се отглеждат над 300 животни, а през лятото ще се родят още 100-150 магаренца. Дългоухите са събрани от цялата страна и пасат на воля по поляните край Селиминово. През 2018 г. стартира фирмата за производство на продукти от магарешко мляко \"Мар-Ив 2016\". Предприемчивите й създатели почерпили опит от най-известната магарешка мандра на Балканите, която се намира в сръбския природен резерват Засавица. Там, близо до Сръбска Митровица, на около 80 километра от Белград, се произвежда и най-скъпото сирене в света. Във фермата се отглеждат 130 магарета и млади магарици. \"Ходихме до Засавица, за да се запознаем на място с това, което правят. Вече имаме повече животни от тях\", казва Марчело Кючуков. Питам го какви са полезните качества на продуктите от магарешко мляко и защо в тяхната брошура пише, че то лекува анорексия. \"Лично съм го изпробвал. Аз съм спортист и всеки ден пиех по една чаша. Качих 5 килограма\", казва Марчело. Опитвам млякото, което е сладникаво на вкус, леко и приятно. От една магарица на ден може да се издои не повече от половин литър, обяснява Кючуков. По думите му, има интерес  към магарешкото мляко от козметични фирми, които искат да го използват за кремове и други козметични продукти. Във фермата са идвали и от турска фармацевтична компания, която искала да го тества за лечение на рак. У нас магарешка ферма има и в родопското село Черноочене. Там произвеждат сирене само по поръчка на заможни клиенти. Интересът към този здравословен продукт се засилва постоянно, ферми има в Белгия, Франция, Италия и Гърция. Лечебните свойства на магарешкото мляко са известни още от древността. В древен Египет то е сред основните суровини за направата на билкови медикаменти, полезни за третирането на вътрешни или външни възпаления, особено за децата. Владетелската Клеопатра притежавала огромни магарешки стада, за да се наслаждава на всекидневните си вани с мляко, които запазили младостта и красотата й. Древните гърци също са ползвали активно бялата лечебна течност. Хипократ (460-377 г. пр.н.е) горещо препоръчва магарешкото мляко като лек за немалко заболявания, включително отравяния, артрит и лечение на трудно зарастващи рани. Едно от първите изследвания, които доказват по научен път полезните свойства на магарешкото мляко, е направено във Франция през 1877 г. Проведен е експеримент сред изоставени бебета в парижката болница „Сейнт Винсент де Пол\", като децата са хранени предимно с магарешко мляко, вместо с кърма. Проучването установява, че бебетата реагират много добре на новата си диета и не показват никакви признаци на хранителен дефицит. Магарешкото мляко съдържа  антиалергени, витамини и минимално количество мазнини, казват експертите. Млякото се търси за деца с проблеми в дихателната система, с астма. За разлика от кравето, в това има много по-малко алергени. Децата, които са алергични към белтъчините, могат да пият магарешко или конско мляко. Действа добре и на имунната система. В него има и имуноглоболини и много ензими – лизозим и лактоферим, затова може да се използва срещу инфекции в храносмилателната система. Сиренето, добито от дългоухите животни, е с 1% мазнини, но съдържанието на витамин С е шест пъти по-високо отколкото в обикновените млечни продукти.", "date": "2018.02.25", "title": "Сиренето от магаре е мезе за милионери"}
{"url": "http://standartnews.com/balgariya/vnimanie_cherven_kod_zaradi_zimata-368722.html", "text": "Предупреждения от най-висока степен са в сила в областите Смолян и Кърджали и е обявен е червен код за опасно време. Обстановката в страната ще се усложнява, заради преминаването на циклон южно от България. Циклонът ще премине през Гърция, Егейско море и ще продължи към Черно море, като през цялото време ще определя времето у нас. От тази нощ започва да вали доста по-обилно и ще се натрупа доста голяма снежна покривка. Обстановката в страната утре ще бъде притеснителна, не само заради силните валежи, но и заради силния вятър, който ще създава условия за виелици и навявания. Обявен е код червено, предупреждение от най-висока степен, в областите Смолян и Кърджали. Там се очаква снежната покривка да достигне до около 40-50 см, а средната скорост на вятъра ще е около 50-70 км/ч. Такава ще е скоростта на вятъра и в източните райони. В районите, където предупрежденията са от втора степен - код оранжево - новата снежна покривка ще е около 20-30 см. Утре ще бъде и доста по-студено. Температурите ще са без съществен дневен ход, от минус 9 - минус 7 градуса в Западна и Централна България до 0 - 5 градуса на места в югозападните райони и по Черноморието. През следващите дни ще бъде много студено, като сутрин температурите ще се предимно между минус 10 и минус 15 градуса, на места и по-ниски. Дневните също ще са отрицателни. Валежите чувствително ще отслабнат във вторник, в повечето райони временно и ще спрат, но вечерта от югозапад отново ще завали. Вятърът също ще отслабне.", "date": "2018.02.25", "title": "ВНИМАНИЕ! Червен код заради зимата"}
{"url": "http://standartnews.com/balgariya/zaradi_snega_pochinalo_momiche_obarnati_tirove_i_zabrani_za_trafik_na_kamioni-368719.html", "text": "Снегът и влошените метеорологични условия традиционно усложниха трафика в страната. От АПИ увериха, че имат готовност при рязко влошаване на времето ще бъде ограничавано движението на тежкотоварните превозни средства, а там където се налага заради силния вятър и снегонавяванията трафикът ще се спира изцяло до подобряване на метеорологичните условия. Усложняването на трафика доведе и до пътни инциденти. Около 14.00 часа временно бе ограничено движението по автомагистрала \"Тракия\" в района на Вакарел, посока София. Причината за това бе ТИР, който се е ударил в движещия се пред него друг ТИР, но няма сериозно пострадали. Около 14.00 часа при тежък пътен инцидент на един от изходите на София, в района на Драгичево, са се ударили два леки автомобила. 19-годишно момиче е загинало, а друга жена е транспортирана в болнично заведение. От Пътна полиция препоръчват на водачите, пътуващи към София, да използват автомагистрала \"Люлин\". Междувременно се въвежда ограничение в движението на тежкотоварни автомобили над 12 т по път I-1 Видин – Монтана, в посока от Видин към Монтана, поради силен снеговалеж, за снегопочистване. Обходният маршрут за движещите се в посока от Видин към Монтана е: път II-11 Дунавци – Арчар, път III-112 Добри дол – Тополовец, път III-114 Тополовец – Ружинци.", "date": "2018.02.25", "title": "ЗАРАДИ СНЕГА: Починало момиче, обърнати тирове и забрани за трафик на камиони"}
{"url": "http://standartnews.com/balgariya/delyan_dobrev_az_nyama_da_stavam_energien_ministar-368726.html", "text": "Не съм аз новият министър на енергетиката, премиерът Бойко Борисов ще го определи, ще има заседание на коалиционния съвет, заяви Делян Добрев, председател на комисията по енергетика и депутат от ГЕРБ, пред Канал 3. По думите му кой ще заеме поста енергиен министър го определя единствено Борисов. \"Жечо Станков има капацитет. Продажбата на ЧЕЗ не влияе на сметките на хората. Държавата няма нищо общо с това кой е избраният купувач\", допълни Добрев. \"Притесненията са дали фирмата има капацитет да управлява ЧЕЗ, след като премиерът разпореди проверка от ДАНС, КФН и КЕВР, те ще се произнесат дали има основание за притеснение или не\", поясни депутатът от ГЕРБ. \"Не трябва да се купуват активи, това трябва да остане в частни ръце, защото държавата няма да ги управлява достатъчно добре\", уточни Делян Добрев. Според него президентът Румен Радев е преценил, че ЧЕЗ не е негова тема и затова може би не прави коментар по темата. \"Не съм чул Елена Йончева да ме съди, но аз ще го направя, през последните 6 месеца изрече много лъжи по мой адрес, аз зададох въпроси, но не получих отговори\",  подчерта Добрев. По думите му изглежда, че наложеното вето от страна на президента Румен Радев върху Закона за вторичното разграбване на КТБ е свързано с Елена Йончева. Делян Добрев добави, че вярва, че законът ще бъде приет отново от парламента.", "date": "2018.02.25", "title": "Делян Добрев: Аз няма да ставам енергиен министър"}
{"url": "http://standartnews.com/balgariya/hamid_hamid_dps_postavi_zabelezhki_kam_borisov_oshte_v_parviya_den_na_koalitsiyata_za_radev_glasuvah_s_ochakvaniya-368728.html", "text": "ДПС постави забележки към Борисов още в първия ден на коалицията, за Радев гласувах с очаквания, заяви Хамид Хамид, народен представител от ДПС, пред „Канал 3\" в предаване, за което от екипа на предаването уточниха, че е проведено в Народното събрание в петък, преди Теменужка Петкова, министър на енергетиката, да подаде оставката си. Хамид Хамид коментира следните актуални политически теми: „Съжалява ли ДПС, че подкрепи президента Радев?; Напрежение между „първите мъже в държавата\"; Националистите – аут от властта; Законът за вторичното разграбване на КТБ и ветото на президента\". Първият въпрос беше дали съжалява, че ДПС са подкрепили Румен Радев за президент и по този начин са дали рамо и на БСП. Хамид отговори, че няма за какво да съжаляват, защото ДПС са заявили позицията си, че България трябва да има нов президент, още преди да са били ясни кандидатурите. Той потвърди, че е гласувал „за\" Радев и има очаквания към него. На въпрос какви са очакванията му и предаде думите на Цветан Цветанов, че Радев и БСП са проект, създаден през 2016 година, за да оттласне България от Европейското развитие и партньорство със САЩ. Хамид сподели, че очакванията му са големи и смята, че президентът трябва да бъде обединител и в момента е, но трябва да има по-ясни позиции по отношение на националистите във властта, европейската визия за страната, защото има хора в управлението, които в момента пречат на развитието. Относно думите на Цветанов – каза, че това е негово мнение и няма да го коментира. На въпрос „не тлее ли пожар в думите, които президентът отправя, срещу премиера Борисов – това обединява ли, или разединява двата властови полюса?\". Хамид отговори, че не толерират такова поведение на „първите мъже в България\" и призовават за добър тон и нормално функциониране на всички институции, защото това поведение пречи на страната. Дали това се отнася и за националистите? Хамид каза, че се отнася за всички, но специално националистите определи като „генератори на скандали и по най-бързия начин трябва да напуснат властта и повече никога не трябва да бъдат допускани до политическия живот на страната\". Водещата отбеляза, че те имат по-висок резултат от ДПС. Хамид потвърди този факт и даде за пример националистите в Германия, които са влезли в парламента, но Меркел е предпочела другите партии и не е давала знак, че ще включва националистите в управлението. На въпрос кое е било по-добрият вариант, който Борисов да избере – коалиция с БСП и ДПС, коалиция само с БСП, или само с ДПС. Хамид отговори, че е трябвало да се изготви предварително програма за ускорено развитие на страната и след това - спрямо програмата - да се изгражда коалицията, а не да се прави „аритметичен сбор, който е еклектичен, генерира скандали и завършекът на тази коалиция ще бъде скандален\". На темата за внесения от Йордан Цонев, Делян Пеевски и Хамид Хамид закон за банковата несъстоятелност и внесеното вето от президента, Хамид обясни, че това е може би седмото вето на държавния глава, който доста активно използва това „закрепено\" правомощия. Депутатът от ДПС каза, че са заявили своята позиция и несъгласието на ДПС с президента. Според него става въпрос за неразбиране на текстовете на предложението и безпокойство, че не може да има норми с ретроактивно действие. Хамид обясни, че е в законодателството е предвиден нарочен ред, по който се извършва законодателство по изключение и има забрана за неговото използване, когато влизат закони със задна дата и се увеличават санкции и наказания, а във всички други случай пише, че такова законодателство е допустимо, а казусът КТБ е изключение от огромен обществен и държавен интерес. Той продължи с това, че текстовете в предложението са в съзвучие с българското законодателство. Хамид потвърди, че Беновска каза, че доказателство за това е приемането на закона веднъж в НС - преди налагането на ветото - и това означава, че е юридически добре издържан. И каза, че вярва, че при повторно гласуване, което предстои, законът ще събере необходимото мнозинство и от ДПС ще защитят своите мотиви. Водещата попита кой е подкрепил закона. Хамид каза, че ГЕРБ са подкрепили изцяло, ВОЛЯ частично, но това не е важно, защото законът е минал. Беновска попита госта си дали отново са разговаряли с ГЕРБ и другите ПГ как ще реагират и дали ще се повлияят от ветото на президента. Хамид отговори, че не са разговаряли с никого и не смятат да търсят предварителна подкрепа, защото аргументите за закона са ясни. Той допълни, че президентът също е против разграбването на КТБ и всички работят в една посока, но несъгласията произтичат от юридическото тълкуване на някои понятия. Хамид изрази надежда при второто обсъждане да се докаже правотата на законопроекта. Хамид Хамид заяви позиция и относно: „Закона за медиите, собствениците им и финансирането им; Управляващите – отдалечени от гражданите\". Беновска попита за закона за медиите и разкриване собствениците на медиите и средствата ,с които се финансират – „Смятате ли, че гражданите с всичките свои протести, мнения, които изказват по социалните мрежи, са истинските говорители – не смятате ли, че това са подставени лица - с фалшиви профили или обслужващи някой олигарх или нечий друг интерес срещу заплащане?\". Хамид отговори, че е против това се бори цял свят – троловете, които се опитват да формират общественото мнение. Депутатът обясни, че целта е всеки един гражданин сам да разбере коя медия как се финансира и да не се влия от мнението на троловете и техните неясни цели и средства. Беновска попита госта си кое нарича „неясна цел и средства\". Хамид отговори, че това са скритите кукловоди на троловете, скритите интереси. Дали смята, че трябва да превалира участието на гражданите при положение, че много от НПО-тата и медии на в-к „Капитал\" са финансирани от „Америка за България\" и други чужди организации. Хамид отговори, че изобщо не става въпрос за НПО-та, а се има предвид активното участие на гражданите при вземане на решения, поне на местно ниво. Беновска попита много ли са „активните граждани\", които правят протест за Пирин и затварят Орлов мост. Хамид каза, че говори за решения, които се взимат от местната власт, но за да бъдат гражданите по-активни – трябва да се създадат условия. Депутатът от ДПС подчерта, че в момента няма такива условия, защото политиците и управляващите са отдалечени от избирателите. Беновска попита как ще се променят нещата. Хамид отговори, че програмите за управление трябва да се обявяват по-открито и да се смени моделът на управление. На темата за „политическото коварство\" на Радев, който освен името на Доган, е намесил в нападките си към Борисов и Делян Пеевски, в попрището му на бизнесмен, Хамид отрече да има някаква връзка между изявленията, а и според него Пеевски е отговорил достатъчно достойно и няма какво да се допълни. Хамид отговори, че не може да даде категорична оценка дали е доволен от президента, но ДПС са имали възможност да дадат своята оценка за Радев по време на годишнината от встъпването му в длъжност. Водещата попита дали от ДПС са убедени, че законът за вторичното разграбване на КТБ ще бъде приет и ветото ще отпадне. Хамид отговори, че е убеден и освен, че ще влезе в действие,от ДПС готвят допълнително информация за прогнозните активи, защото няма как да бъде определена точния размер на активите, но от публичната информация на сайта на КТБ могат да се извлекат данни и да се посочи какъв огромен материален интерес има.", "date": "2018.02.25", "title": "Хамид Хамид: ДПС постави забележки към Борисов още в първия ден на коалицията, за Радев гласувах с очаквания"}
{"url": "http://standartnews.com/balgariya/obzor_patriarh_neofit_otbelyaza_5_g_nachelo_na_tsarkvata-368732.html", "text": "Българският патриарх Неофит тържествено отбеляза петата си годишнина от встъпването си като предстоятел на родната ни православна църква. Честването бе съчетано заедно с отбелязването на първата неделя на Великия пост – Православна. „Не забравям и се старая вярно и безукорно да следвам примера на всички древлепросияли български патриарси, както и заветите към мен на моя приснопаметен предшественик, о Бозе почившия Светейши патриарх Максим, който ръководеше Църквата ни с много мъдрост и архипастирска любов и който остави за мен и за всички нас пример на беззаветна любов към Бога и Неговото дело, полагайки много усилия за съхраняването на църковното единство и за всяко благопреуспяване на Православната ни Църква и на нашето скъпо и мило Отечество\", каза патриарх Неофит в словото си, като отбеляза още, че единомислието и Христовата любов ще пребъдат и занапред, както ни е заповядал Сам Господ Иисус Христос. Изборът му за Български патриарх и Софийски митрополит стана на 24 февруари 2013 г. Още същия ден беше извършена неговата интронизация. Първата си света Литургия като кириарх на Софийска св. митрополия патриарх Неофит възглави на 10 март, неделя, 2013 г., в катедралния столичен митрополитски храм \"Св. Неделя\". В патриаршеската катедрала „Св. Александър Невски\" патриархът съслужи с Ловчански митрополит Гавриил, Старозагорски митрополит Киприан, Видински митрополит Даниил, Негово Преосвещенство Мелнишки епископ Герасим, главен секретар на Св. Синод. В края на богослужението в знак на внимание и за изключителни заслуги на църковно-музикалното поприще в званието „протопсалт на БПЦ\" бе възведен доц. Димитър Димитров. Той навършва 75 години, а от 40 г. е главен диригент на смесения хор при Патриаршеската катедрала „Св. Александър Невски\". Димитров бе награден и с ордена на Старозагорска св. митрополия „Св. ап. Карп\". Отличеният диригент завършва Софийската духовна семинария „Св. Иван Рилски\", а след това и  Духовната академия. Успоредно със своето следване учи и в Държавното музикално училище. След завършване и на двете школи пет години следва и завършва задочно теоретичния факултет на Българската държавна консерватория със специалност „Музикална педагогика\". Преди 50 години става съосновател и диригент на прославения Камерен ансамбъл „Св. Йоан Кукузел-Ангелогласния\". Също така, преди 40 години е назначен от Св. Синод за преподавател по музика в Духовната академия „Св. Климент Охридски\" (сега Богословски факултет при СУ). Високо се оценяват неговите трудове като изтъкнат хоров диригент и активен участник в музикалния живот у нас и в чужбина. Затова, по достойнство, през 2002 г. е обявен за „Музикант на годината\", Св. Синод го удостоява с ордена на БПЦ „Св.св. Кирил и Методий\" I-ва степен. Като диригент на смесения хор при Патриаршеската катедрала през тези 40 г., той, по думите на Мелнишкия епископ Герасим, достойно продължава делото на своите знаменити предшественици: Апостол Николаев-Струмски, Добри Христов и Ангел Попконстантинов. През тези първи пет години на патриаршеското си служение Вие се доказахте като достоен приемник и продължител на заветите и делото на приснопаметния наш отец и патриарх Максим и на всички прославени предстоятели на Православната ни Църква от миналото. С архипастирска ревност, с много мъдрост и незлобивост, но и с твърдост по чистотата на нашата богопредадена и спасителна православна вяра, вече пет години Вие уверено направлявате църковния кораб през водите на бурното житейско море, като го запазвате цялостен и недокоснат от стихиите на мира сего и от всеки опит на противника на човешкото спасение този кораб да бъде отклонен от своята богозададена цел, която е богообщението и вечното спасение на повереното Ви от Господа словесно стадо, мирът и радостта в Светия Дух. В годините на Вашето първосветителство в светата ни Православна Църква тя още повече укрепи своето вътрешно единство, разшири духовно-просветната си и църковно-образователна мисия и продължи да се утвърждава като стожер на светото Православие – вярна и надеждна духовна опора на своите верни чеда, ревнител и застъпник на вечната Божия правда и духовен щит срещу всеки опит за подриване устоите на традиционната и от векове предавана към нас единствено спасителна православна вяра и духовност. Във времето на все по-задълбочаваща се духовна криза, чийто глобални измерения намират своите проекции и у нас, когато вътрешни и външни сили все по-усърдно работят срещу единството, идентичността и дейността на Православната ни Църква, с много търпение, но и с много твърдост и ревност по Бога, като опитен кормчия Вие успявате да отбивате вражеските атаки и да съхранявате Тялото на Църквата цяло и непокътнато, грижейки се като истински пастир за повереното му стадо, както ни е завещал и Господ наш Иисус Христос, Който казва, че „добрият пастир полага душата си за овците\" (Иоан 10:11). Такава е Божията воля към нас – пастирите на Църквата, която Господ си придоби „със Своята кръв\" (Деян. 20:28), и това е нашето общо призвание и обща отговорност: да пазим вярата и църковното единство, да проповядваме Евангелието на Царството Божие и като съвременни апостоли Христови, всекидневно да прибавяме към Църквата такива, които да се спасяват (Деян. 2:47). Това призвание и тази отговорност Вие носите достойно вече пет години, като Български патриарх, давайки пример на всички останали за онази жертвена любов, която Сам Господ наш Иисус Христос ни бе показал и ни беше завещал като нова Негова заповед: „Да любите един другиго; както ви възлюбих, да любите и вие един другиго\" (Иоан 13:34). Пребъдвайки в тази божествена любов, която – по думите на свети апостол Павел, е плод на духа (Гал. 5:22) и „свръзка на съвършенството\" (Кол. 3:14), премъдро предвождани от Вас, всички ние – Свещеноначалие, клир и миряни на светата ни Църква – продължаваме и днес в нашия устрем към Христа и вечното Царство, което ни е приготвено от Небесния наш Отец. Нека и занапред Всемилостивият и Всещедър Бог, в Когото Вие искрено вярвате и на Когото вярно служите през целия си житейски път като монах и епископ на Църквата Христова, все така щедро да излива над Вас и над цялата ни Православна Църква Своята благодат, а Пресветият Негов Дух все така неизменно да наставлява всички нас в ходенето по Божия път и в изпълнението на спасителните Божии заповеди, и, според обещанието на нашия Господ и Спасител Христа Иисуса, всякога да ни упътва във всяка истина (Иоан 16:13).", "date": "2018.02.25", "title": "ОБЗОР: Патриарх Неофит отбеляза 5 г. начело на църквата"}
{"url": "http://standartnews.com/balgariya/bsp_pita_chehiya_za_sdelkata_s_chez-368720.html", "text": "Председателят на БСП Корнелия Нинова каза, че ще отправят запитване до чешкото правителство и до Европейската комисия за сделката с ЧЕЗ. Това тя каза пред журналисти. Нинова участва в кръгла маса на националния политически институт \"Димитър Благоев\". Още утре от левицата ще поканят на среща посланика на Чехия, на когото ще връчат писмо до чешкия премиер и чешкото правителство. Причината за тази инициатива Нинова обясни с твърдение на управляващите, че сделката е направена по чешкото законодателство. БСП се интересува по време на посещението на чешкия премиер водени ли са разговори за сделката с ЧЕЗ, \"поеман ли е ангажимент от страна на Бойко Борисов по тази сделка, какъв, държавата ще финансира ли през банката за развитие нечий частен интерес, не на Гинка, разбира се\". Не сме толкова наивни да не разбираме, че отзад стои друг, коментира Нинова. Те ще отправят запитване и до Европейската комисия. Левицата ще иска проверка дали при сключването на тази сделка са спазени европейските директиви, засягащи темата \"Енергетика\". БСП ще поиска и изслушване на премиера Бойко Борисов в парламента.", "date": "2018.02.25", "title": "БСП пита Чехия за сделката с ЧЕЗ"}
{"url": "http://standartnews.com/balgariya/delyan_dobrev_vazmuten_ot_samneniyata_na_korneliya_ninova_za_chez-368721.html", "text": "Делян Добрев се възмути от изявлението на Корнелия Нинова, че ЕБВР е финансирала сделката с ЧЕЗ. „Нещото, което ни възмути бе една изказана лъжа, откровена лъжа, на която трябва да реагираме и една теза, която изключително много ни притесни. Изречената лъжа е, по отношение на това, че Българска банка за развитие ще финансира сделката с ЧЕЗ. Това е нагла лъжа, не само защото не е вярно, а защото публична информация, затова че не е вярно, че Българската банка за развитие не участва в сделката, е публикувана още на 15 февруари 2018 г.\", обясни Добрев. По думите му няма как лидерът на БСП да не е знаела тази публична информация, която знаят всички. „Днес се наложи Българската банка за развитие отново официално на своята страница да публикува такова съобщение. Това е публично известно от преди 10 дни. За нас е необяснимо защо се пускат в обществото такива плоски лъжи. Това е плоска лъжа и е много лесна за опровергаване\", коментира той. „Днес тя казва, че институциите в България ги знаем, те ще направят това, което им нареди премиерът. Това е опасна мисъл за политик. Това означава, че този политик не знае как функционира държавата или си мисли, че държавата трябва да функционира по определен начин. Скандално е това, което е казала Корнелия Нинова. Дали тя смята, че институциите трябва да бъдат подчинявани на премиера, който и да е той. Това е обида за самите институции\", коментира Добрев. Той заяви, че от ГЕРБ вярват в институциите и са се постарали да ги направят във времето, колкото се може по-независими.", "date": "2018.02.25", "title": "Делян Добрев възмутен от съмненията на Корнелия Нинова за ЧЕЗ"}
{"url": "http://standartnews.com/balgariya/api_pak_ni_savetva_da_si_stoim_v_kashti-368715.html", "text": "Над 600 машини почистват републиканските пътища в районите със снеговалеж. Обработката на настилките продължава, за да се осигури безопасността на пътуването при зимни условия. През нощта срещу понеделник се очаква рязко влошаване на времето, усилване на валежите и понижение на температурите от силния североизточен вятър. Възможни са виелици и снегонавявания. Прогнозата на метеоролозите е за силен снеговалеж в Западна и Северна България, както и в Рило-Пиринската област. Това съобщиха от пресцентъра на Агенция \"Пътна инфраструктура\" (АПИ). При рязко влошаване на времето ще бъде ограничавано движението на тежкотоварните превозни средства, а там където се налага заради силния вятър и снегонавяванията трафикът ще се спира изцяло до подобряване на метеорологичните условия. Агенция „Пътна инфраструктура\" апелира шофьорите да отложат тръгването си в следващите 24 часа, ако то не е спешно. Необходимо е автомобилите им да са със заредени резервоари, течност за чистачки, подходящи гуми, да имат на разположение вериги, които да използват, ако е нужно, да карат със съобразена скорост и повишено внимание, спазвайки указанията на „Пътна полиция\". Блокирането на движението от автомобили, които не са с подходящи гуми затруднява работата на снегопочистващата техника и възпрепятства пътуването на всички останали шофьори.", "date": "2018.02.25", "title": "АПИ пак ни съветва да си стоим в къщи"}
{"url": "http://standartnews.com/balgariya/prekroyavat_regionite_na_balgariya-368710.html", "text": "Министерството на регионалното развитие и благоустройството започва дискусия за новото райониране на страната. Началото й ще бъде поставено от министъра на регионалното развитие и благоустройството Николай Нанков утре на форум с участието на депутати, представители на държавната администрация и местната власт, бизнеса и научните среди. В момента България е разделена на шест райони от ниво 2 - Северозападен, Северен централен, Североизточен, Югозападен, Южен централен и Югоизточен. Предложението на Междуведомствената работна група с участие на експерти от различни институции е да се направят промени, като за целта се предлагат 3 варианта – с 6, 5 и 4 района. Всеки от тях има своите плюсове и минуси, предимства и недостатъци, затова предложенията ще бъдат обект на широко обществено обсъждане през следващите месеци и едва когато се чуят всички мнения, всички позиции и аргументи, ще бъде взето решение.", "date": "2018.02.25", "title": "Прекрояват регионите на България"}
{"url": "http://standartnews.com/balgariya/borisov_sdelkata_za_chez_e_mezhdu_chastni_subekti-368713.html", "text": "Премиерът Бойко Борисов коментира сделката за активите на ЧЕЗ на 9-тия Зимен университет на Младежи ГЕРБ в Сандански. Той припомни, че става дума за споразумение между частни субекти и обеща, че държавните институции ще я проверят. \"Електроразпределителните дружества са продадени 2005 година. Забележете как са продадени – контролният процент, който позволява да се контролира дружеството е 34, а държавата си е оставила 33. Още тогава те са заложили да няма никакъв контрол\", посочи Борисов. \"В момента и трите дружества водят арбитражни дела за стотици милиони с България. Сделката с ЧЕЗ се извършва в Чехия. Сега, когато идва в България, ние ще ги посрещнем и ще ги проверяваме и едната, и другата, и третата. Колегите вчера от БСП, приемам, че добронамерено, казват държавата да извади 380 милиона евро и да я купи. Първо защо ги продадохме. Защо по време на техните правителства от 2005 година не си ги откупиха обратно и защо само ЧЕЗ да купим, а Енерго-Про и EVN защо не ги купим? Защо да гарантираме на половина българи държавна компания, а на другите частна, след като и с трите се съдим от години? Един уважаван депутат от БСП вчера го чух каза да се одържави. Държавата е много по-лош стопанин и аз ги връщам - помните ли България от въздуха казваха, че изглежда като дискотека, защото имаше режим на тока, когато бяха държавни електроразпределителните дружества\", коментира Борисов. \"Ние сме изцяло за частния бизнес като дясна партия, но тук много важното условие е много силни регулатори, единственото спасение да държим частния бизнес в необходимите правила е независимите регулатори. Внимателно ще проверим като дойде в нашите институции, на едните мога да разпоредя, другите мога да помоля, защото са независим регулатор и ще видим как ще се развият нещата. Но във всички случаи това е сделка между частни субекти и от извън България. Ако тръгнем да изкупуваме така, защо не изкупим и \"Нефтохим\"-Бургас и банките обратно, да върнем всичко на държавата, защо само ЧЕЗ?\", допълни още той.", "date": "2018.02.25", "title": "Борисов: Сделката за ЧЕЗ е между частни субекти"}
{"url": "http://standartnews.com/balgariya/sedmichen_horoskop_24_fevruari__2_mart-368669.html", "text": "До последната дата от февруари небесните аспекти не се отказват да формират нашия делник. Например, аспектът Марс/Уран, е в отлична кондиция през всички дни от периода, като дори засилва влиянието си с напредването на седмицата. Атмосферата на дните от 24 февруари до 2 март е наситена с напрежение, което на моменти прераства в взривоопасни ситуации. Често, много по-често от обичайното, хората се инатят, проявяват своеволия. Като част от последствията, е растящият брой на инцидентите. При онези, които притежават в рождените си звездни карти аспект между Марс и Уран, е възможен нервен срив. Нещата обаче не спират до тук, тъй като е възможно да преработим правилно силата на връзката Марс/Уран. Когато успеем, ще наблюдаваме как съумяваме да наложим своите идеи, да разпрострем влиянието си над множеството. Аспектът Марс/Уран извиква у хората желание за общуване, за обмяна на информация и мнения. При подобно развитие на картината, опасността се измества в друг план. Тогава се появява необходимостта да оценяваме рационалността на собствените идеи, да се разграничим от проявите на нездрав оптимизъм. Още повече, че именно в началото на този март наблюдаваме на какво е способно \"разбирателството\" между Слънцето и Нептун: склонни сме да се самозаблуждаваме, да се поддаваме на внушения, да вярваме в несъстоятелни идеи. В момента, в който установите, че вашите действия и осъществяването на намеренията ви се възпрепятства от неочаквани пречки, моля, пренасочете усилията си другаде. Току-виж, освобождавайки мислите си от нереализуемото, ви споходи прекрасна идея. И за да поставя \"черешката\" върху предвижданията за периода, ще опиша въздействието на квадрата Венера/Марс. Той е в състояние да вдъхне живот на любовта и любовните отношения, но няма да го направи безвъзмездно. Ще ни зареди с прекалено много емоции, ще ни направи импулсивни и в същото време войнствени. Те ще се разпрострат и в общественото пространство, предизвиквайки конфликти между колеги, между подчинени и началници, както и масови недоволства. Около 27 февруари, когато към Венера и Марс се присъединяват Меркурий и Плутон, дисхармонията Венера/Марс ще подтиква към непрецизирана изява на емоциите в общественото пространство. Нищо чудно да станем свидетели на своеволното и капризно поведение, на пренебрегване на законите. За оправдание ще се използват неистини, а оправданията ще звучат повече от нелепо. Овен Управлявайте характера си През седмицата имате право да живеете на старите си лаври и същевременно да се подготвяте за атака на нови намерения, но след 9 март. Околните следяха успехите ви и сега, също като вас, са убедени, че вие можете да разчитате и на подкрепа от страна на заобикалящите, защото победителите никой никога не съди. Онова, което сте си подсигурили, ще ви позиционира добре на работното място. Остава да направите още нещо. На 28 февруари и на 1 март се постарайте  да хармонизирате взаимоотношенията, като овреме се въздържите от желанието да критикувате. Когато вашите силни емоции могат да притеснят някого, следете за всяка дума и жест. Венера ще е благосклонна към онези, които познават себе си и знаят как да управляват характера си. Така, със сигурност, ще избегнете усложненията. Ако съдбата ви е подготвила нови срещи в личен план, допитайте се до своята интуиция как да продължите. Телец Шесто чувство Вслушвайте се в своята интуиция, доверете се на усещанията си. През новата седмица имате възможност да получите вярна обратна връзка с реалността, единствено благодарение на своето шесто чувство. Така, делникът няма да ви изглежда изтощителен, а усилията – непосилни. Редно е да превъзпитате и нетърпението си. Нищо няма да се случва толкова бързо, колкото желаете.  Планетните аспекти са се погрижили да се възползвате от една глътка свеж въздух на 24 и на 25 февруари. Поемете я заедно с намерението си да преобразите, да промените или да подновите нещо важно. В резултат, ще се почувствате по-спокойни и няма да ви липсва ентусиазъм по време на ежедневните ви занимания. Благодарение на съчетанието между вашето рождено Слънце, Венера и Марс, вие изпитвате вътрешни колебания, но и знаете как да ги преодолеете. Не съжалявайте за провалените си планове. Помнете обаче, че новите имат нужда още да отлежават. Близнаци Любов и хармония Любовта е вашият стимул. Сега тя ви ентусиазира, подтиква ви да преоткривате света, хората. Благодарение на вътрешната си готовност да общувате, вие привличате хората. Надявам се, че знаете какво правите, защото вниманието им ви задължава, а и няма да ви е лесно да се справяте с техния критицизъм. Дисхармонията Венера/Марс във вашия случай е стимул с бърз и силен ефект върху способността ви да маневрирате. Бъдете готови да посрещнете интереса им с идеи и нови предложения. В крачка променяйте и прекроявайте плановете си така, че колкото е възможно за по-дълго време да сте в центъра на актуалните трансформации. Дните 1 и 2 март предпочетете да прекарате в позната обстановка. Не предприемайте пътувания. Нови лица и обстоятелства могат да станат причина за вземането на неадекватни решения или за грешки. Стремете се да предвиждате ситуациите. Забранете си невротични реакции или необоснова еуфория да ръководят поведението ви. Рак Усещане за отпуск В края на месец февруари Венера е добронамерена към вас. Нейното влияние се усеща навсякъде в делника ви и вие се чувствате така, сякаш сте в отпуск. А и началото на март ще е не натоварен период. Предоставена ви е възможност да попътувате, да видите в нова светлина места, хора, идеи, събития. Не е необходимо да отидете надалеч, за да се случи това. Промяната в обстановката е препоръчителна, само за онези, които нямат поети задължения към настоящия момент. Добро съвпадение е фактът, че март започва с официални почивни дни. Това ви позволява по-свободно да планирате дните и да отделяте повече време на развлекателните занимания. Но дори, докато отпочивате, не губите добрата си форма. Околните ще остават учудени от бързата ви реакция. Улавяте още във въздуха делови предложения, идващи през вибрациите на транзитиращите Слънце и на Плутон. След като ги осмислите, ще сте готови за действия, които ще предприемете на следващ етап, след 9 март. Лъв Инициативност и време за себе си Вие сте амбицирани да се възползвате от по-благоприятното спрямо вас в сравнение с околните отношение на аспекта Венера/Марс. Не се колебайте да сте активни и да поемате инициатива. Нека околните разберат, че не се шегувате и че имате конкретни намерения. Така ще ви погледнат с други очи. Седмицата има и други достойнства. Предлага ви се възможност да разпуснете – пробвайте да планирате отдих. Онези, които ще се задържат на работното си място и вкъщи, нека обърнат подобаващо внимание на вибрациите на Венера. Тя ще \"отключи\" заложбите ви. Мнозина ще се решат да търсят всевъзможни начини как да отделят повече време за своето хоби. Около 28 март посветилите се на изкуството, на науката или на културата ще получат признание за работата, за дейността си. Приветствам това намерение, но ви предупреждавам, че е редно да сте внимателни при работа с режещи инструменти, при шофиране. Дева Практични и целеустремени Всичко ви се отдава с лекота. Ще правите, каквото решите или какво сте си намисли. Не е трудно да се сетите, че с подобно поведение ще предизвикате проблеми с околните, които смятат, че съвместната ви работа или живот куцат именно заради вашите самоволни действия. Но това ни най-малко не ви притеснява. Така или иначе, през тези дни вие поставяте семейството и семейните дела на втори план. Вълнува ви друго. Настоявате да споделяте, да съпреживявате с някого и сега търсите контакт с онези, в които откривате свои верни слушатели. 28 февруари е денят, който ще изиграе ключовата роля за определяне на вашето отношение към близък човек. Вие ще решите и какво място ще му отредите в живота си. Събитие или разговор ще наклонят везните към вземане на решение. Началото на новия месец, март също не е натоварено със събития. Въпреки това, надявам се, правилно да разчетете вибрации на Венера и на Плутон, които ви подтикват да преразгледате свои решения, свързани с финансови операции. Така ще си спестите разходи или нерви в бъдеще. Везни Стабилни и положително настроени Навлизате в седмица без напрежение и не смятате да „прихващате\" от напрежението, което витае. Силата на вашата поведенческа линия днес е в последователността. Разполагате с нея, благодарение на аспектите на седмицата. Прочетете повече за тях във въведението. Наясно сте с намеренията си, готови сте да помогнете и на други да решат какво да правят. С една дума, стабилни и положително настроени сте и това ви помага в работата, подобрява контактите ви. Всъщност, вие се намирате за променени. Залагате на нови цели, очакванията ви са нови, а и не търсите виновни. В отношението ви към света има човещина и разбиране. Тези чувства ще се установят трайно и ще ръководят живота ви. Това се случва в синхрон с вибрациите на епохата на Водолей, които вие разбирате и бързо възприемате. Пазете се единствено от главозамайване. Не бъдете и инатливи. Дори да сте сигурни в правотата си, намерете начин лежерно да действате и без силни думи и критики да отстоявате своето. Скорпион Готови да се вслушвате в съвети С приближаването на края на февруари ставате все по-нетърпеливи. Очаквате важни развръзки, очаквате новини в професионалната сфера и се надявате на приятни събития в личен план – всичко това подготвяхте дълго и старателно. Бързам да ви предупредя за необходимостта между 27 февруари и 2 март да съберете в програмата си всичко важно, което очаква изпълнение, и така усилията ви, полагани систематично от началото на годината, ще се увенчаят с успех. Поради изброените обстоятелства, сте в специално настроение. Готови да се вслушвате в съвети, настроени сте да общувате повече с близките си, да им посветите свободното си време. Поведението ви издава присъствието на деликатно вътрешно усещане за света и взаимоотношенията, което ви дава възможност за изразяване на емоциите по неподражаем начин. Моят съвет е да си отделите време за себе си, да се отпуснете и да разведрите мислите в главата си по начин, както вие си знаете. Стрелец Не губете търпение Подчинявате програмата на желанията на хората около вас, но това, както ще се разбере, няма да е достатъчно, за да се възцари спокойствие. Дните ви са подчинени на напрежението, което витае и което се пренася от другите към вас. Не е възможно и да се изолирате – имате достатъчно задачи, които не позволяват да се оттеглите точно сега. Всъщност, родените под знака ви днес повече от всякога се нуждаят от хармония и от спокойна атмосфера, може би, защото не си представят, че ще я постигнат. Не губете търпение, така или иначе до края на периода, а и след това ще изкачат теми или задачи, които трябва спешно да се решат, а вашите първоначални намерения ще остават на заден план. Точно тук, за определяне на рамките на правилната поведенческа линия, на вашата седмица ще ви помогне интуицията. Явно, тя работи и ще работи на пълни обороти, тъй като присъствието на „личните\" планети / Слънце, Меркурий, Венера, Марс / в картата на седмицата, се явява проводник за вашите интереси и ги защитава. Козирог Духовен подем и нови идеи Краят   на февруари е натоварен период за вас. Вие трябва да си отваряте очите на четири заради опасността да попаднете на нелоялни партньори или в интриги, които да подронят вашия авторитет. Тази опасност ви следва, където и да отидете. Онова, от което имате нужда, е да се усамотите, но, ще ви разочаровам, вашите планове за спокойни почивни дни до 2 март няма да се реализират. В същото време, Венера ви зарежда с достатъчно силни импулси и ви отваря да приемате нови идеи и да мислите за начинания. Най-силно тази линия ще се почувства през първите два дни от март. За да съвместите своя интерес с обстоятелствата, предлагам да се заровите в литературата по въпросите, които сега вълнуват мислите ви. Възможно е и по друг начин да подобрите уменията си. 1 март е изключително подходящ за водене на същностни разговори. Очаквам да разбиете на пух и прах тезите на опонентите си. Ако това не е за вас, то със сигурност ще изпробвате силите си другаде: отлично ще се представите по време на спортни занимания. Водолей Вълнуваща интимна връзка Месец февруари завършва добре. Постарахте се да планирате седмицата. Не желаехте и не търсехте силата на импровизацията. Чувствате се отговорни за всяко свое решение и държите под око всичко, за да не пропуснете нещо важно. Съсредоточени сте в делника, в деня днес без да правите планове за бъдещето. Убедена съм, че това ще се окаже правилна стратегия. Доводът откривам в присъствието на активна Венера и нейната връзка с Марс. Техният аспект, макар и недълготраен, е много интензивен. Ако имате намерение за пътуване, ще се разнообразите и ще се заредите с нови идеи. Заедно с тази линия, в характеристиките на дните се появяват анонси за задълбочаващи се лични отношения, за разгръщането на вълнуваща интимна връзка. Мнозина ще се размечтаят. Още е рано за големи планове. Около 2 март, под въздействие на актуалните вибрации, вашата мнителност ще се задълбочи. При вземане на решения, вслушвайте се единствено в гласа на своето шесто чувство. Риби Укрепете вътрешния си баланс Вие сте смутени. Наблюдавате суматоха наоколо и сте наясно, че няма как да останете сухи, че нервността и страхът ще ви завладеят. Не желаете да ви свързват с реализацията на ничии планове и показвате, че се държите на положение, което според вас означава дистанциране. Именно това няма как да постигнете. Към 28 февруари, а и през първите два дни от март опасността да направите грешка или да вземете неправилно решение расте. Успоредно с това, от вас имат нужда под домашния покрив. Там направете всичко необходимо, за да не се задълбочи един проблем/разрив между членове на фамилията. Когато не знаете как да се измъкнете от кашата,  доверете се на предчувствията си и не пренебрегвайте гласа на интуицията си. На 2 март можете да презаредите батериите си с дълги разходки в края на работното време или по обяд. Изпитвате остра нужда от промяна и се питате как да възстановите вътрешния си баланс, тъй като ви е ясно, че лошото настроение и умората подкопават здравето ви.", "date": "2018.02.25", "title": "СЕДМИЧЕН ХОРОСКОП /24 февруари - 2 март/"}
{"url": "http://standartnews.com/balgariya/borisov_pripisvat_ni_chuzhdi_bezobraziya_video-368706.html", "text": "\"Не трябва на разни места да се случват безобразия, а после да се приписват на нас, затова този орган трябва да има и широк обхват\". Това заяви лидерът на ГЕРБ Бойко Борисов на 9-я Зимен университет на Младежи ГЕРБ, който се провежда в град Сандански. В началото на форума бе отдадена почит с минута мълчания на покойния бизнесмен Стефан Шарлопов. Според него това е една от причините да се създаде ефективен орган за борба с корупцията. \"Винаги сме подкрепяли нашите съседи от Гърция, но не пропуснах случая да им припомня и някои важни неща. Преди години Гърция и Италия приеха проекта \"Посейдон\", който заобиколи България, но сега ги питах колко коректни бяха тогава\", категоричен бе Борисов. \"Неформалните срещи на лидерите от ЕС са като контролните футболни срещи. Ако си слаб, никой не те кани\", каза още Борисов пред младежите по повод визитата си в Брюксел през миналите дни. \"Ние можем да помогнем на Скопие и Атина за решаване на спора за Македония, но само ако ни помолят. Всички в ЕС оцениха това, което направихме с македонския премиер Зоран Заев\", посочи още Борисов за споразумението за добро съседство, подписано през август 2017 г. \"Всички колеги и за тях учудващо, и за нас учудващо, казват, българското председателство на върви добре. Опозицията няма реално за какво да се хване. Ние сме управлявали и в по-лоши времена. Тогава безработицата беше 12-13%. Сега работодателите търсят работници. Ние помагаме на бизнеса да намери работници. Икономиката върви добре. Опозицията търси скандал, за да го раздуе през медиите\", посочи още Борисов. \"На опозицията им криво, че имаме успешно председателство. За пръв път от години на първи юли (тогава свършва председателството на ЕС) ще посрещаме Джулай морнинг на морето. Може би и нас щеше да ни е яд, ако бяхме опозиция\", предположи лидерът на ГЕРБ. Премиерът допълни, че е изключително важно да се следи какво се случва на Балканите и със съседите ни, както и с тези на Европейския съюз, тъй като на много места има точки на напрежение. „Как ще изглежда България зависи от това колко спокоен ще изглежда света – дали ще има мир и спокойствие, и дали интересите на всички страни в Европейския съюз ще бъдат защитени, но няма как да защитим интересите на ЕС на Балканите, ако не защитим добрите отношения с Турция и Русия\", отбеляза Борисов. Той подчерта, че без добри отношения с всички, които имат интереси, свързани с Балканите не може да се каже какво ще се случи. „Убеден съм, че диалогът с Русия и Турция, и нормализирането на отношенията с тях е най-доброто нещо за региона. Ако тогава, с тези условия нещата ни се случват, то аз съм огромен оптимист за България\", добави премиерът. Като пример за стратегическото място на страната ни в Европа, Борисов каза, че от Истанбул през София и Белград минава Коридор № 10, който после отива към Европа. „Целият е готов на около 90%. Остава ни още малко. Другият важен коридор е София-Скопие и завършва в Тирана, а именно коридор №8. №4 пък ще е важен за нашите приятели във Видин, защото от Сандански ще мине пред Видин и отива в Будапеща\". Премиерът коментира още, че дълги години опозицията е казвала, че „асфалт не се яде\", но сега вече самите хора са осъзнали колко е важно да има добре развита инфраструктура, затова искат да се строят магистрали. „Нарочно още не се срещам с хората от Видин, че сами да се убедят, че им трябват пътища. Щом искат – ще го получат\", посочи лидерът на ГЕРБ, които поясни, че именно неговите правителства са направили обходите на Враца и Монтана и Дунав мост 2. Борисов коментира и приемането ни в Шенген. \"За Шенген аз съм убеден, че по въздух и вода няма никакъв риск веднага да ни приемат. За сухопътната граница – егоистично им е отношението към нас. Ако не се обърка нещо в България и така вървят нещата до края на годината ще влезем в чакалнята. Такова ми е усещането\", отбеляза Борисов. Те се плашат, ако утре не се проведе срещата във Варна, счупим отношенията с Турция на всякакво ниво. Защото във Варна единствената цел, която аз съм си поставил за тази среща е споразумението за мигрантите. Иначе не огради, не стени, нищо не може да спре стотици милиони мигранти\", отбеляза премиерът. „Иначе всички казват, че сме готови за Шенген, по-скоро на тях им е неудобно ,че хем се изпълнили всички критерии, а трябва да измислят нещо да не ни приемат. Истинската причина е такава – ако и България е шенгенска държава, влизайки в България и Гърция до Холандия и германия няма къде да се запре вълната. Нашето положение е такова, че ще понесем от цунамито най-голямо поражение. Затова аз отстъпвам много пъти, опитвам се да градя мира, защото той е жизнено важен\", допълни още Борисов. „Когато говорим за релокация, винаги се представя вариантът, че от Австрия и от Германия ще ни връщат мигранти. За съжаление малко се чете. Релокацията аз я разглеждам в обратна посока - ако утре дойдат 200 или 300 хиляди мигранти в България, те тук ли трябва да останат или трябва да бъдат релокирани в Европа? Сиреч, когато кажеш релокация, трябва да си я представиш и в двете посоки. В единия случай казват трябва да вземете 1000, те трима дойдоха и тримата избягаха обратно. Или, ако имаме 1 или половин милион влезли през България, да останат в България или да бъдат релокирани?\", коментира още министър-председателят. „От както ние провеждаме нашата политика нулев е натискът на границата\", допълни още той. „България до момента сме се доказали, че е една стабилна, просперираща, европейска нормална държава, искаща да има мир със съседите си. Моята теза винаги е била ,че когато има бизнес, когато интересите на бизнеса на нашите съседи Турция и Русия, в случая газопроводи, петролопроводи, не случайно стокообменът ни е нараснал и с Русия, и с Турция с по 15-20 и на горе процента, тогава всеки иска да е спокоен и да няма война. Така че ние в тази посока дипломатично, внимателно ще продължаваме да настояваме за мирни отношения, На балканите това е жизнено важно\", посочи още Борисов. „Дори да бяхме в опозиция, щях да се радвам, ако българският премиер го канят на тези срещи. Това не е даденост, не е лека работа\", добави той. Ливия НИНОВА", "date": "2018.02.25", "title": "Борисов: Приписват ни чужди безобразия /ВИДЕО/"}
{"url": "http://standartnews.com/balgariya/nahluva_studen_vazduh_valezhi_v_tsyalata_strana-368701.html", "text": "В Северна и Западна България ще превалява сняг, а в Горнотракийската низина и по Черноморието дъжд. С усилване на вятъра в западната половина от страната от северозапад, а в източната - от североизток ще нахлува студен въздух. Валежите ще продължат, като с понижението на температурите почти навсякъде и в Горнотракийската низина и по Черноморието дъждът ще премине в сняг. По-значителни ще бъдат снеговалежите в Западна България. Ще се образува снежна покривка. Ще духа до умерен, в източните райони и временно силен североизточен вятър. Минималните температури ще бъдат между минус 4 и 1 градуса, а максималните - между минус 2 и 3 градуса. Над Черноморието ще е облачно с валежи, като постепенно почти навсякъде дъждът ще премине в сняг. Ще духа умерен и временно силен североизточен вятър. Максимални температури на въздуха между минус 1 и 3 градуса. Температурата на морската вода е 6-7 градуса. Вълнението на морето ще бъде 3-4 бала с тенденция на усилване. Над планините ще облачно със снеговалежи. Ще духа силен вятър - в ниските части постепенно ще се ориентира от изток-югозиток, а по билата ще е от югозапад. Ще има снежни виелици и по проходите ще се образуват навявания. Максималната температура на височина 1200 метра ще бъде около минус 7 градуса, а на 2000 метра - около минус 10 градуса. През нощта срещу понеделник, с преминаването на средиземноморски циклон през Гърция и Егейско към Черно море, валежите у нас ще се усилят и обстановката още ще се усложни.", "date": "2018.02.25", "title": "Нахлува студен въздух, валежи в цялата страна"}
{"url": "http://standartnews.com/balgariya/fandakova_iska_garantsii_che_chez_e_v_profesionalni_ratse-368707.html", "text": "Кметът на София Йорданка Фандъкова поиска гаранции, че ЧЕЗ ще бъде в професионални ръце. Репликата й е по повод на продажбата на активите на чешката компания в България на пазарджишката Гинка Върбакова. \"Общината може да няма нищо общо със сделката за ЧЕЗ, но за двумилионна София е важно да има гаранция, че ще имаме качествена услуга. За нас ЧЕЗ е стратегическо дружество и се надявам да се направи всичко възможно, за да се гарантира, че ще е в професионални ръце\", заяви тя пред БиТиВи. Фандъкова обеща и че няма да има поскъпване на синята зона за паркиране. „Не обмисляме поскъпване на синята зона в столицата, съсредоточени сме в разширяването ѝ.\" По думите ѝ въвеждането на по-висока цена за паркиране в центъра в дните с повишено замърсяване на въздуха е много трудно към този момент, поради което общинският съвет на столицата се е отказал от мярката. Друго предложение за справяне със замърсяването в столицата беше да се ограничи движението на автомобили в идеалния център на града, както и да се забрани въобще влизането им. „Всички европейски градове, които го правят, го правят постепенно с въвеждане на пешеходните зони. Постепенно разширяваме зоните, като това ще се случва все по-често с подобряването на градския транспорт\", коментира Фандъкова. По повод новата мярка „зелен билет\", която беше въведена веднъж в столицата, Фандъкова добави, че трябва да има инвестиции и разходи в борбата за по-чист въздух. „Заложили сме в проекта за новата наредба и безплатен градски транспорт, разбира се това е при положение, че се промени нормативната уредба на национално ниво\", допълни Фандъкова. От друга страна кметът е категоричен, че мерките зелен и бял билет ще бъдат съпроводени с рестриктивни мерки и за автомобилите – „само със стимули не може, ще трябва и с ограничения\".", "date": "2018.02.25", "title": "Фандъкова иска гаранции, че ЧЕЗ е в професионални ръце"}
