{"url": "http://standartnews.com/sport/napraviha_parva_kopka_na_vtoriya_greben_kanal_v_plovdiv-375781.html", "text": "Президентът на Международния олимпийски комитет (МОК) Томас Бах, министърът на младежта и спорта Красен Кралев и кметът на Пловдив Иван Тотев направиха символична първа копка за втория канал на гребната база в Пловдив. Церемонията бе направена преди финалите на Световното първенство по гребане за мъже и жени. Проектът се нарича екопарк „Марица\". Включва 656 декара залесяване. Самият канал е 105 декара водно огледало. Дължината му е 2100 метра, широчината му е 45 метра, а дълбочината 1,5 метра. Ще има 37 декара езеро с островчета за гнездене на редки и защитени птици. Двата канала ще имат четири връзки - след финала, на 300 м, на 1100 м и на старта. Президентът на МОК отдели специално време на атлетите, участващи в световното първенство по гребане за мъже и жени в Пловдив. Дълго време той разговаря с гребци и парагребци от различни нации в компанията на президента на ФИСА Жан-Кристоф Ролан. Кристиан Василев беше първият спортист, с когото Томас Бах се видя край гребния канал. Българинът бе избран като символ и на всички атлети, и на домакините на световното първенство. По време на посещението си на гребната база в Пловдив Томас Бах връчи на министър Кралев специален златен медал за заслуги към олимпийското движение.", "date": "2018.09.15", "title": "Направиха първа копка на втория гребен канал в Пловдив"}
{"url": "http://standartnews.com/balgariya/mvr_sazdava_organizatsiya_za_spokoynoto_protichane_na_protestite_v_nedelya-375785.html", "text": "Във връзка със заявения за утре – 16 септември – протест в центъра на София и съвпадането му с още няколко публични мероприятия, от СДВР и Столична община създават организация за спокойното им протичане, съобщава пресцентърът на МВР. Осигурено е достатъчно полицейско присъствие, за да не се допуска нарушаване на обществения ред и спокойствието на гражданите. Възможни са временни спирания или пренасочване на движението при необходимост, като целта е да не се пречи на очаквания засилен трафик с оглед предстоящия първи учебен ден и завръщането на голям брой автомобили в столицата. Осигурен е достатъчен полицейски състав, който да гарантира мирното протичане на протестните действия и недопускане на нарушаване на възприетите законови норми за обществен ред, твърдят от вътрешното ведомство.", "date": "2018.09.15", "title": "МВР създава организация за спокойното протичане на протестите в неделя"}
{"url": "http://standartnews.com/sport/velika_balgariya_pregazi_puerto_riko-375767.html", "text": "Отборът на България постигна втори успех на Световното първенство по волейбол. Националите надиграха категорично аутсайдера в групата Пуерто Рико с 3:0 гейма в зала ,,Конгресна\" във Варна –в отделните части (25:16, 25:18, 25:21) и на практика се класираха за следващата фаза на надпреварата. Селекционерът на ,,трикольорите\" Пламен Константинов не можеше да разчита на Тодор Скримов, който получи лека контузия в прасеца срещу Иран в предния кръг, но посрещачът би трябвало да е на разположение на ,,лъвовете\" за двубоя с Куба в неделя. В първия гейм на мача България успя да поведе с 8:6 при първото техническо прекъсване, а впоследствие увеличи преднината си след резултатни атаки на Валентин Братоев. Единична блокада на Светослав Гоцев затвори първата част в наша полза – 25:16. Картината във втората не бе по-различна. Пуерториканците се държаха равностойно срещу по-именития си съперник до първата пауза, но постепенно нашите национали увеличиха дистанцията и по идентичен начин спечелиха втория гейм – този път с 25:18 след атака по блокадата на Николай Учиков. Третият гейм се оказа най-оспорван, но България отново успя да наложи своята воля и по-голяма класа, за да триумфира с убедителното 3:0. По-рано през деня Финландия се наложи с 3:1 гейма над състава на Куба. Следващият мач за ,,трикольорите\" е именно срещу кубинците в неделя вечер.", "date": "2018.09.15", "title": "Велика България прегази Пуерто Рико"}
{"url": "http://standartnews.com/sport/zlatnite_momicheta_se_sastezavat_dnes_v_mnogoboya_pri_ansamblite-375774.html", "text": "Продължава Световното първенство по художествена гимнастика в София. Днес е надпреварата в многобоя при ансамблите. По регламент първите три ансамбъла в многобоя получават квота за Олимпиадата в Токио през 2020-а година. В утрешния последен ден са финалите при ансамблите. Световното първенство ще бъде закрито с гала спектакъл в зала \"Арена Армеец\". Очаква се финалите да бъдат посетени от над 9 хиляди зрители. Българските гимнастички спечелиха сребърен медал в отборната надпревара. Вчера Катрин Тасева завърши на шесто място в многобоя в индивидуалната надпревара. Другата ни представителка Невяна Владинова остана 15-а.", "date": "2018.09.15", "title": "\"Златните\" момичета се състезават днес в многобоя при ансамблите"}
{"url": "http://standartnews.com/svyat/chetiri_zhertvi_sled_uragana_florans_v_sasht-375769.html", "text": "Ураганът „Флорънс\" взе четири жертви в щата Северна Каролина преди да отслабне до тропическа буря. Стихията удари вчера сутринта атлантическото крайбрежие на САЩ. Полицията съобщи за първите жертви на стихията, майка и нейното бебе, убити от паднало дърво върху къщата им в Уилмингтън, около осем часа след навлизането на Флорънс на сушата. Бащата на детето е в болница. В Пендър Каунти жена почина от инфаркт, след като отломки, блокирали пътищата, попречиха на парамедиците да стигнат до нея. Четвърти човек е загинал в Лънор Каунти, опитвайки се да включи генератора си. Националният център за ураганите в Маями снощи съобщи, че силата на „Флорънс\" е намаляла до тропическа буря, но предупреди, че все още се очакват животозастрашаващи пориви на вятъра и катастрофални наводнения в части от Северна и Южна Каролина. Центърът на „Флорънс\" вече е на около 45 км североизточно от Мъртъл Бийч, Южна Каролина, с постоянна скорост на вятъра 110 км/ч., съобщи Ройтест, цитирана от БТА. Прогнозата е за значително отслабване на стихията през уикенда и в началото на седмицата, докато Флорънс навлиза навътре в сушата все по-бавно, поради което се очакват проливни дъждове дни наред. Властите съобщиха вчера, че 722 000 потребители - домакинства и бизнеси, са останали без ток. „В сряда ни евакуираха в местна гимназия, където заедно с още около 400 души прекарахме нощта\", пише български студент, зрител на bTV, който се намира в Северен Мъртъл Бийч. „За нас се грижеха екип от професионалисти по подобни бедствия, като получихме храна и вода. След това новините за урагана бяха, че в нашия район ще бъде по-слаб и бяхме приютени в магазина, в кото работя. Тук съм заедно с още щестима българи, шестима румънци, едно момиче от Черна гора и по едно момче от Косово и Молдова. Спим на пода в залата за срещи на втория етаж, но е по-удобно отколкото на пода в коридора на гимназия. Разбира се, късметлии сме, че не се намираме в Северна Каролина, където положението е най-зле. Надявам се в следващите 2-3 дена всичко да отмине.\" Очаква се президентът Доналд Тръмп да посети следващата седмица районите, засегнати от урагана, но след като бъде установено, че посещението му няма да попречи на спасителните или възстановителни операции, уточняват от Белия дом.", "date": "2018.09.15", "title": "Четири жертви след урагана „Флорънс” в САЩ"}
{"url": "http://standartnews.com/lyubopitno/charovnikat_prints_hari_stana_na_34-375775.html", "text": "На 15 септември принц Хенри Чарлс Албърт Дейвид Маунтбатън-Уиндзор, херцог на Съсекс, известен още като принц Хари, стана на 34 г. Най-малкият син на принц Чарлз и лейди Даяна е шести по ред в наследяването на трона на Великобритания. Той завършва най-елитното средно училище във Великобритания - Итънския колеж. След това започва обучението си в в кралската военна академия „Сандхърст\". Служил е в Афганистан. Любител е на различни спортове като поло, ски и мотокрос. Голям фен е на Съюза по ръгби. Личният живот на принца винаги е бил коментирана тема през годините. Особено любопитни за публиката са романтичните отношения на Хари. В ранните си години той има репутацията на бунтар. На 19 май 2018 г. принц Хари сключи брак с американската актриса Меган Маркъл. Двойката е заедно от 2016 г. и обяви годежа си през ноември 2017 г. Часове след сватбата, баба му кралица Елизабет II го удостои с титлата херцог на Съсекс.", "date": "2018.09.15", "title": "Чаровникът Принц Хари стана на 34"}
{"url": "http://standartnews.com/balgariya/podvodnoto_chistene_vav_varna_zapochna_-375773.html", "text": "Подводното чистене във Варна в рамките на инициативата на bTV „Да изчистим България заедно\" започна. Първата гума беше извадена от морето секунди след гмуркането на водолазите. Във морската столица подводно чистене се прави за втора поредна година. Миналата година водолазите извадиха от морето фризер, метален парапет и десетки автомобилни гуми. Най-често при гмуркане те виждат кенчета от бира, бутилки, найлонови торбички и опаковки.", "date": "2018.09.15", "title": "Подводното чистене във Варна започна"}
{"url": "http://standartnews.com/balgariya/borisov_lichno_pokanen_ot_tramp_v_sasht-375768.html", "text": "Премиерът Бойко Борисов ще се види с Доналд Тръмп в Ню Йорк на 24 септември в рамките на събитие, организирано от американския президент. Това ще е първата среща на двамата държавници, съобщи сайтът epicenter.bg, цитирайки началника на кабинета на министър-председателя Румяна Бъчварова, а от Министерски съвет потвърдиха информацията. Доналд Тръмп и Бойко Борисов ще се видят по време на срещата на високо равнище. \"Глобален призив за действие за справяне със световния проблем с наркотиците\", организирана от президента на САЩ. Както е известно премиерът ще води тази година българската делегация на 73-ото Общо събрание на ООН в Ню Йорк. От кабинета съобщиха още, че българският премиер е получил лична покана от администрацията на Тръмп за събитието, организирано от американския президент. България ще е един от съдомакините на срещата на високо равнище \"Глобален призив за действие за справяне със световния проблем с наркотиците\".", "date": "2018.09.15", "title": "Борисов лично поканен от Тръмп в САЩ"}
{"url": "http://standartnews.com/balgariya/za_osma_poredna_godina_chistim_balgariya_zaedno-375770.html", "text": "bTV Media Group организира инициативата „Да изчистим България заедно\" за осма поредна година. Тази година тя стана част от най-голямата гражданска инициатива в света – World Clean Up Day 2018. На 15 септември, в Световния ден на почистването, България чисти заедно с милиони доброволци от 150 страни. Тази година bTV Media Group организира акции на 1155 локации в цялата страна. Всички 28 областни администрации и 265 общини се включват в кампанията традиционно всяка година. В Софийско тази година са организирани 26 акции за деня на голямото почистване. Едни от най-мащабните доброволчески акции ще са на Черноморието. В областите Варна и Бургас са организирани над 20 акции – по плажните ивици, защитени зони, планински зони и дори морското дъно. В морските градове почистването ще бъде не само на суша, но и под вода – десетки водолази ще чистят морското дъно в Созопол и Варна. Стотици доброволци ще се съберат и за да изчистят едни от най-красивите плажове в България. Чистенето по вода ще продължи и в яз. Батак, където група доброволци с кану-каяци ще извозят боклук от о. Голака. Освен надълбоко, на 15 септември ще се чисти и нависоко. Стотици хора ще се включат в акцията на Белмекен, където сили ще обединят не само български доброволци, но ще се отзоват и спортисти от международни отбори. Едно от любимите места на софиянци – Природен парк „Витоша\", за поредна година ще привлече хиляди доброволци, които освен с почистване, ще се включат и с облагородяване на околната среда. И тази година няма да бъдат пропуснати и едни от най-замърсените места в страната. Със специална акция с тежка строителна техника ще се чисти нерегламентираното сметище между с. Граница и с. Слокощина (обл. Кюстендил). На 15 септември всички доброволци ще могат да отбележат местата, които почистват и на специална карта. В нея всички участници ще могат не само да маркират мястото, но и площта на изчистената територия и броя доброволци на тяхната акция. Изнесени водещи и репортери на bTV в цялата страна ще проследят най-мащабната доброволческа инициатива. Екипът на най-гледаната телевизия в България ще отразява през целия ден акциите у нас в градове, паркове, исторически забележителности, планински зони, реки, плажни ивици, пещери  и дори под вода.", "date": "2018.09.15", "title": "За осма поредна година чистим България заедно"}
{"url": "http://standartnews.com/balgariya/sayuzat_na_pivovarite_s_initsiativi_za_sport_i_preventsiya-375777.html", "text": "  В навечерието на новата учебна година приключи летният етап на кампанията за спорт, превенция и здраве на Съюза на пивоварите в България (СПБ) „Спортът е по-добрият начин децата да пораснат\". Програмата включва редица инициативи, които популяризират физическото възпитание, заниманията на открито и общуването между възрастни и деца, като работещи модели за превенция и здравословен начин на живот. В тазгодишните дейности по кампанията вече се включиха над 11 хиляди участника от София, Пловдив и община Велико Търново. За поредна година активни партньори на ,,Спортът е по-добрият начин децата да пораснат\" са: Столична  община, Главна дирекция „Национална полиция\", Oбщина Велико Търново, Превантивно-информационния център по проблемите на наркоманиите (ПИЦ по ПН) - София, сдруженията „Св. Иван Рилски\" и „Янтра 2001\", асоциация \"Родители\", училища и младежки центрове. В рамките на кампанията, СПБ за четвърта поредна година си сътрудничи със Столична община по реализирането на програмите „Нашият училищен спортен празник\" и „Младежки свят и доброволчество\", като съфинансира спортни събития и подобрява средата за физическо възпитание в редица училища. През юни тази година стартира и най-новото начинание на Съюза на пивоварите – програмата „Устойчиви партньорства и инициативи\", чрез която по идея на дарителско сдружение „Св. Иван Рилски\" на конкурсен принцип са финансирани 13 проекта на центровете за работа с деца и младежи в  малките населени места на община Велико Търново. Партньори на инициативата са Общината, сдружението на кметовете „Янтра 2001\", Военният университет „Васил Левски\", Регионалната дирекция за пожарна безопасност и Областната дирекция на МВР. „Разработените и осъществени от  младежките центрове на община Велико Търново проекти по програмата ни със Съюза на пивоварите са една изцяло новаторска инициатива. Никъде другаде няма подобна програма, фокусирана само върху подрастващите, младежите и семействата в малките населени места. Още повече, че самите деца са автори и двигатели на различните дейности и събития, които продължиха през цялата ваканция.\", сподели г-жа Благовеста Факирова - изпълнителен директор на сдружение „Св. Иван Рилски\" и почетен гражданин на Велико Търново. Все в този контекст, днес, по случай  Професионалния празник на огнеборците, в с. Балван е откриването и на две специални площадки за пожарна и пътна безопасност. Те са изградени от Общината с партньорството на Регионалната дирекция за пожарна безопасност и защита на населението, Областната дирекция на МВР, дарителското сдружение „Св. Иван Рилски\" и Съюза на пивоварите. От днес те ще могат да бъдат използвани от всички ученици от община Велико Търново в заниманията им за безопасност на движението, оказване на първа помощ, реакция при пожари и други бедствия. „Всяка година, благодарение на партньорствата с ГДНП, общините и неправителствените организации, Съюзът на пивоварите все повече разширява социалните си инициативи по кампанията „Спортът е по-добрият начин децата да пораснат\". За последните две години ние инвестирахме  над 62 хиляди лева в подкрепа на местните общности и организиране на различни превантивни и спортни прояви в София, община Велико Търново, Пловдив, Пазарджик, Добрич, Рибарица. Тази година заедно с ГДНП ще организираме събития в още две областни дирекции на МВР. За нас най-голямото удовлетворение е, че кампанията има все повече участници, все по-голям териториален обхват и се превърна действително в програма за спорт, превенция и здраве, което показва, че сме избрали верния път за въздействие.\", коментира изпълнителният директор на Съюза на пивоварите Ивана Радомирова.", "date": "2018.09.15", "title": "Съюзът на пивоварите с инициативи за спорт и превенция"}
{"url": "http://standartnews.com/balgariya/zaradi_losh_pat_zhiteli_na_banite_blokiraha_patya_kam_krastova_gora-375776.html", "text": "На Кръстовден жители на Община Баните, Смолянско, блокираха пътя към Кръстова гора и град Смолян. С жива верига около 100 души протестираха за спешен ремонт на пътя Загражден-Белица, който не е ремонтиран от 50 години, а през зимата е напълно непроходим. Протестиращите споделиха, че няма да отстъпят, докато пътят не бъде ремонтиран. Междувременно от Агенция „Пътна инфраструктура\" информираха, че предстои отварянето на ценовите оферти в търга за избор на изпълнител, който да ремонтира близо 7-километровата отсечка.", "date": "2018.09.15", "title": "ЗАРАДИ ЛОШ ПЪТ: Жители на Баните блокираха пътя към Кръстова гора"}
{"url": "http://standartnews.com/balgariya/tsvetan_tsvetanov_pravitelstvoto_v_momenta_e_dostatachno_stabilno-375784.html", "text": "Не смятам, че се задава правителствена криза, правителството в момента е достатъчно стабилно, обяви пред репортери в Пловдив Цветан Цветанов, председател на Парламентарната група на ПП ГЕРБ и заместник-председател на партията, цитиран от Агенция Фокус. „За това говори самият факт, че отчитаме 2.5 милиарда лева излишък и 4% икономически растеж, с който ще приключи календарната година\", добави Цветанов. Той посочи, че само преди дни премиерът Бойко Борисов е открил ново предприятие в Пловдив, в което ще работят висококвалифицирани кадри. „Това е нашата цел и това, към което се стремим\", каза още Цветанов. Той е убеден, че страната ни се движи в правилната посока с новия бюджет за 2019 година, където се разкрива възможност догодина за фонд „Работна заплата\" в бюджетната сфера да има 10%-но увеличение. Според него, това е ясен знак, че правителството предприема реални стъпки да се увеличават доходите на гражданите в България. По думите му, очаква се частният сектор също да увеличи възнагражденията на служителите си, като се вслушат и огледат в това, което прави правителството. „Моята основна задача е да се фокусираме към парламентарната ни дейност, да си провеждаме планираното и да не се съобразяваме с провеждането на определени протести\", каза Цветан Цветанов по повод предстоящите утре протести в София.", "date": "2018.09.15", "title": "Цветан Цветанов: Правителството в момента е достатъчно стабилно"}
{"url": "http://standartnews.com/balgariya/zhega_dnes_zhivakat_skacha_do_31_gradusa-375772.html", "text": "Днес ще е слънчево с временни увеличения на облачността, предимно средна и висока. Ще духа слаб, в Дунавската равнина до умерен северозападен вятър. Максималните температури ще са между 26° и 31°, в София - около 26°. Атмосферното налягане ще се задържи близко до средното за септември. По Черноморието ще бъде предимно слънчево с до умерен северозападен вятър. Максимални температури на въздуха: 27-28°. Температурата на морската вода е 24-25°. Вълнението на морето ще е около 2 бала. Над планините ще бъде предимно слънчево с до умерен север-северозападен вятър. Максимална температура на височина 1200 метра около 21°, на 2000 метра – около 13°.", "date": "2018.09.15", "title": "Жега днес! Живакът скача до 31 градуса"}
{"url": "http://standartnews.com/balgariya/kade_shte_chistyat_zvezdite_na_15_septemvri-375771.html", "text": "Редица звезди се включват в инициативата на bTV „Да изчистим България заедно\" днес, 15 септември. Вижте къде ще са те в деня на голямото почистване: В Южния парк с Диана Любенова ще чистят Орлин Павлов, Влади Ампов  - Графа, Михаела Филева, Тервел Пулев, Николай Немигенчев и Даниел Радойков от MasterChef . В Природен парк „Витоша\" ще бъдат Владимир Николов и неговият волейболен отбор „Левски\", както и Мария Силвестър и Владимир Караджов. Най-високата точка на почистване тази година ще бъде в Белмекен, където на 2000 метра надморска височина отбора за почистване ще събере Георги Иванов – Гонзо. А едни от най-дълбоките точки ще бъдат във Варна и Созопол, където групи водолази ще чистят под вода. В почистването с доброволците на суша ще се включат Евгени Иванов – Пушката (Варна) и Станислав Райчев от MasterChef (Созопол). В най-големия град по поречието на Дунав – Русе, ще бъде Инспектор N-Joy (Генчо Генчев), а в Пловдив – Кольо Минчев (MasterChef). Тази година Южният парк ще бъде основната локация за почистване на екипа на bTV Media Group, където всички доброволци в парка ще могат да почистят, а в 11 ч. да се забавляват заедно на концерта на радио N-Joy на Голямата сцена. Природен парк „Витоша\" е и втората локация за почистване на bTV Media Group. На организираните локации ще се раздават ръкавици и чували. Но всеки може да почисти в района около себе си. За да се включи в кампанията на bTV „Да изчистим България заедно\" на избрано от доброволеца място,  трябват само три неща – ръкавици за 1,50,  чувал за смет за 50 стотинки и добро желание. Важно е всеки да знае, че когато се почисти, събраните пликове с отпадъци трябва да бъдат оставени до големите контейнери, за да бъдат извозени. В деня на голямото почистване всички доброволци ще могат да отбележат местата, които почистват и на специална карта. В нея всички участници ще могат не само да маркират мястото, но и площта на изчистената територия и броя доброволци на тяхната акция.", "date": "2018.09.15", "title": "Къде ще чистят звездите на 15 септември?"}
{"url": "http://standartnews.com/balgariya/prezidentat_radev_nyama_kak_da_podpisha_ukaz_kogato_ne_e_spazen_zakonat-375778.html", "text": "Няма как да подпиша указ, при положение че няма съгласуване, което законът изисква за всеки проект на акт, който съдържа предложение за указ. Това заяви президентът Румен Радев пред журналисти днес в Казанлък в отговор на въпрос дали ще подпише указ за освобождаване от поста на главния секретар на МВР Младен Маринов, номиниран за министър на вътрешните работи, съобщиха от прессекретариата на държавния глава. \"У нас някак си се превърна в норма погазването на закона, а когато някой го спазва, вие ме питате защо. Аз мисля, че това вече е диагноза за нашата демокрация\", е посочил Радев. Държавният глава е подчертал, че ясно е посочил какво трябва да се направи, и го е обяснил където трябва. Законът трябва да се спазва на най-високо ниво, ако искаме да се спазва и по-надолу, е допълнил Румен Радев. \"Мисля и че е малко странно да ми задавате този въпрос след случая в Перник с арестувани журналисти, който вече ни прослави по страниците на световния печат, докато вие удобно мълчахте\", е посочил още президентът. Попитан за предстоящото участие на делегация, водена от българския министър-председател, която ще представи страната ни на заседанието на Общото събрание на ООН, държавният глава е подчертал, че \"обилните обяснения от Министерски съвет категорично не отговарят на истината.\" \"Проблемът изобщо не е дали ще ходи президентът или премиерът. Проблемът е дали се спазва законът, как се вземат решенията и дали се спазва духът на Конституцията\", е заявил Румен Радев. Президентът е посочил и че Министерството на външните работи е нотифицирало в ООН премиера като ръководител на българската делегация без абсолютно никакво уведомяване на президентската институция. \"Всички други впоследствие срещи, писма, те са постфактум. А между другото от писмата много ясно личи липсата на съгласуване\", е подчертал още държавният глава.", "date": "2018.09.15", "title": "Президентът Радев: Няма как да подпиша указ, когато не е спазен законът"}
{"url": "http://standartnews.com/balgariya/tsvetanov_smyata_che_e_vapros_na_vreme_prezidentskiyat_ukaz_da_bade_podpisan-375779.html", "text": "Според председателя на ПГ на ГЕРБ Цветан Цветанов липсата на президентски указ за освобождаване от поста на главния секретар на МВР Младен Маринов, номиниран за министър на вътрешните работи, се дължи на технически проблем, а не на търсенето на политическа конфронтация. Заместник-председателят на ГЕРБ е коментирал това пред журналисти в Пловдив, информират от партията. \"Срокът беше доста кратък, а президентът имаше пътуване в чужбина и вероятно това не му е позволило да подпише документа. Вярвам, че всичко е въпрос на време и в сряда ще можем да гласуваме новите министри в Народното събрание\", е посочил Цветанов. Той е съобщил, че в момента се обсъждат \"едно-две конкретни имена за кандидати\" за министър на транспорта.  \"Кой ще е новият кандидат за министър на транспорта предстои да обсъдим с коалиционните си партньори на политически съвет в понеделник. Важно е да чуем тяхното мнение. Не е коректно да коментирам каквото и да е предварително\", е отбелязал Цветанов. По думите му новият кандидат трябва да има добра професионална биография и експертен потенциал. Председателят на ПГ на ГЕРБ е подчертал, че в момента има излишък от 2,5 млрд. лв., непрекъснато се разкриват нови работни места и че от 2019 г. ще има увеличение с 10 на сто на възнагражденията на работещите в бюджетния сектор. \"Всички тези факти показват, че правителството е стабилно и се движим в правилната посока\", е коментирал Цветанов, цитиран в съобщението. Във връзка с очакваните промени в ръководството на ГЕРБ-Пловдив област, зам.-председателят на партията е съобщил, че досегашният областен координатор на структурата Розалин Петков е споделил, че е много натоварен и би искал да отстъпи управлението на някого, който има необходимата енергия и капацитет, за да се справи с отговорната задача. \"Нашето мнение е, че кметът на Стамболийски Георги Мараджиев има нужните качества и положителна оценка от обществото. Нашите очаквания са организационен секретар на ГЕРБ-Пловдив област да стане кметът на Раковски Павел Гуджеров, чийто опит като кмет, народен представител и зам.-министър ще се окаже ключов\", е обявил Цветан Цветанов.", "date": "2018.09.15", "title": "Цветанов смята, че е въпрос на време президентският указ да бъде подписан"}
{"url": "http://standartnews.com/balgariya/provezhda_se_parvi_natsionalen_sabor_na_zapasnoto_voynstvo-375780.html", "text": "Първият национален събор на запасното войнство беше открит край Казанлък, съобщиха от Министерството на отбраната. \"За мен е чест да бъда на този празник сред хората, които възпитаваха поколения българи как честно и самоотвержено се служи на Отечеството. Никога в своя живот не съм делил българския войник на такъв, който е служил по царско, социалистическо или демократично време. За мен всеки, който е носил униформа, е служил на Майка България\", е заявил министър  Красимир Каракачанов  пред участниците в събитието. В откриването на Националния събор на запасното войнство са участвали президентът и върховен главнокомандващ на Въоръжените сили Румен Радев, народни представители, кметът на община Казанлък Велина Стоянова, висши офицери от Българската армия, представители на Министерството на вътрешните работи, ветерани, членове на военнопатриотичните организации и много граждани. В обръщението си към участниците в събора  министърът на отбраната се е извинил за \"вземаните през годините неправилни политически решения в областта на отбраната\". \"Докато аз съм министър на отбраната, в лицето на военното и политическото ръководство на Министерството на отбраната вие ще имате хората, които ще се опитват да решават проблемите\", е отбелязал Каракачанов. По думите на министъра българската армия е на българския народ, тя не е на политиците или на партиите. \"През 500-те години турско робство православната ни вяра ни запази като българи, а през всичките близо 1400 години единствената заслуга за съществуването на българската държава е на Българската армия и на хората, които са посветили живота си на нея\", е заявил министърът на отбраната. Той е пожелал на ветераните и на военнослужещите от запаса и резерва здраве и успехи в тяхната дейност за възпитанието на българската младеж в родолюбие и служба на България. Дейността на офицерите и сержантите от запаса и резерва е изключително важна за патриотичното възпитание на младото поколение. Особено днес, когато младежите имат все по-малко съприкосновение с военната служба, трябва да оценим този принос за спояването на връзката между армия и общество, за спояването на връзката между поколенията военнослужещи, която значително отслабва след десетилетия на непрестанни реформи. С тези думи президентът Радев се е обърнал към участниците в събора. По думите на държавния глава, службата на запасното войнство е минала в тежки и предизвикателни времена, когато е трябвало да компенсират нелеки политически решения в сферата на отбраната, да режат техника и да закриват поделения, едновременно да съкращават хора и да мотивират всички оставащи да служат вярно, безкористно и всеотдайно. Радев е коментирал, че много запасни офицери и сержанти таят дълбоко в душата си болка от начина, по който са се разделили с Въоръжените сили, от това, че техниката и поделенията, на които са посветили младостта и живота си, днес тънат в руини, както и че натрупаните през годините способности - професионални, организационни, лидерски, са недооценени, непотърсени и ненужни в нашето съвремие. \"Знам, че изпитвате болка от вашия социален статус и положение днес в съвременното българско общество. И въпреки всичко това знам, че нито за миг не си и помислихте да изневерите на България, на българския народ и на клетвата, която положихте\", е казал още държавният глава.", "date": "2018.09.15", "title": "Провежда се Първи национален събор на запасното войнство"}
{"url": "http://standartnews.com/balgariya/georgi_parvanov_iska_saglasie_s_makedoniya_po_ilindenskopreobrazhenskoto_vastanie-375783.html", "text": "Много е важно да се постигне съгласието по ключови въпроси като Илинденско-Преображенското въстание, заяви днес Георги Първанов, президент на България в периода 2002-2010 година и основател на АБВ на дискусия на тема: „Развитието на отношенията между Р България и Р Македония и предложения за мерки в защита на националните интереси на страната ни\". „Трябва да докажем, че имаме обща история с Македония и да я дефинираме\", обяви той. „Междудисциплинарната комисия по Договора с Македония има много работа, дали ще я свърши не знам\", коментира Георги Първанов. „Опасявам се, че нещата няма да приключат след референдума в края на месеца. Името Илинденска Македония не мина не заради нашите власти и дипломация, напротив външният министър приветства името, а заради гръцката съпротива\", обясни той. „От дистанцията на краткото време твърдя, че Илинденска Македония не мина, но е в основата на тяхната политика за утвърждаване на македонска идентичност\", заяви Георги Първанов. „Останала ни е ролята на страж на „опожарената територия\" на миналото по македонския въпрос\", каза още той. В речта си в европарламента македонският премиер Зоран Заев, когато изброяваше етносите в мултиетническото македонско общество, за първи път спомена и българите, след македонци, албанци, шиптъри, роми, каза още Георги Първанов. „Умереният натиск на някои фактори в България в последната година дава резултат. На 1 и 2 август миналата година, когато полагаха цветя на паметника на Гоце Делчев, ние българите отсъствахме\", заяви той. „Винаги съм отстоявал тезата, че македонският и българският народ са най-близки\", обяви Георги Първанов. „Трябва да изграждаме отношение малко по-различно мотивирани от тези, които виждаме в момента\", посочи той. „Новото сближение е евроатлантически мотивирано. То не произлиза от осъзнато етническо родство в миналото\", обясни Първанов. „Оценявам позитивно това, което се случи през последната малко повече от година. Договорът с Македония е продукт на усилията на дипломатите, политиците, експертите от няколко правителства. Това без съмнение е добра стъпка, ще бъде грешно, ако го отречем\", каза още той. Основното ни настояване е ясно да се дефинира в Договора за добросъседство с Македония понятието обща история, от гледна точка на науката и на истинността, каза от своя страна председателят на АБВ Румен Петков. „Имахме среща с премиера, с представители на МВнР и на мултидисциплинарната комисия по Договора с Македония\", посочи той. „Поставили сме много ясно безпокойството си от мълчанието на институциите ни по въпроса за името на Македония - за Илинденска и Северна Македония, както и за грубото погазване на историческата истина\", заяви Румен Петков.", "date": "2018.09.15", "title": "Георги Първанов иска съгласие с Македония по Илинденско-Преображенското въстание"}
{"url": "http://standartnews.com/balgariya/shefkata_na_ns_i_turisticheskata_ministarka_uvazhiha_golyam_festival_v_kardzhali-375782.html", "text": "С най-дългото хоро в Кърджали днес бе открит фестивалът „Бъдеще с традиции 2018\". То премина по близо двукилометровото трасе на новия мост в града и беше водено от председателя на парламента Цвета Караянчева, развяла българския трибагреник. Хорото бе предвождано от  фолклорния оркестър „101 каба гайди\" от град Смолян. „Днес тук в Кърджали тупти сърцето на Родопа планина, тук днес е празник на красотата, на багрите, на традициите и няма как като кърджалийка да не изкажа своята гордост ,че вече за пети път  фестивалът утвърждава българските традиции, завещани от дедите ни\", каза Караянчева при откриването на фестивала. Над 300 домашно приготвени баници от домакини в седемте общини на Област Кърджали бяха изложени по време на фестивала. Неговото 5-то издание откри председателят на Народното събрание Цвета Караянчева в Градската градина на Кърджали, а сред гостите бяха министърът на туризма Николина Ангелкова, евродепутатът Асим Адемов, кметът на Ивайловград Диана Овчарова, кметът на Златоград Мирослав Янчев. „Вярвам, че именно с такива фестивали като този, освен, че съхраняваме традициите, правим града още по-популярен и привличаме вниманието към себе си на все повече туристи от страната и чужбина\", каза министърът на туризма Николина Ангелкова. Гостите на фестивала имаха възможност да опитат от вкусните баници и други лакомства, а средствата с които заплащаха, отиваха като благотворителна лепта във фондация „Искам бебе\". В градската градина на Кърджали бяха разположени щандове на старите занаяти, ателиета. Провеждаха се курсове по народни танци.", "date": "2018.09.15", "title": "Шефката на НС и туристическата министърка уважиха голям фестивал в Кърджали"}
