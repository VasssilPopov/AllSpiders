{"url": "http://standartnews.com/svyat/nasilie_obhvana_zimbabve_sled_izborite-374326.html", "text": "Напрежението в Зимбабве ескалира. Най-малко трима души са загинали при сблъсъци между силите на реда и привърженици на опозицията. Безредиците в Хараре избухнаха след състоялите се в началото на седмицата президентски и парламентарни избори. Демонстрантите обвиняват управляващата партия в опит да манипулира резултатите от вота. Очевидци на размириците разказват, че войници са открили огън, за да разпръснат протестиращите. Насилието беше осъдено от президента на Зимбабве, както и от Европейския съюз.", "date": "2018.08.02", "title": "Насилие обхвана Зимбабве след изборите"}
{"url": "http://standartnews.com/svyat/shefat_po_sigurnostta_napuska_facebook-374332.html", "text": "Оглавяващият информационната сигурност във Facebook Алекс Стамос ще напусне поста си на 17 август. \"17 август ще бъде последният ми работен ден във Facebook и, въпреки че ще се лиша от удоволствието да работя рамо до рамо с моите приятели, аз се радвам, че много лоялни, мислещи и квалифицирани хора продължават да се справят с всички тези проблеми\", написа Стамос в профила си. През март \"Ню Йорк Таймс\" съобщи, че Стамос е в подкрепа на по-широко разкриване на информация, относно предполагаемата намеса на Русия в американските избори, което беше посрещнато със съпротива от колегите му. Напускането на Стамос е третото поред на високопоставен служител през последните няколко седмици. На 27 юли компанията напусна главният юрисконсулт Колин Стретч. През юни главният директор по вътрешна политика и комуникации Елиът Шраге също обяви напускането си. Facebook, която има над 2 млрд. потребители, се оказа в центъра на шумен скандал през месец март т.г. Той избухна, след като се разбра, че британската фирма \"Кеймбридж аналитика\" е събрала с помощта на психологически въпросник, на който са отговорили 270 000 души, личните данни на 87 млн. души. Това е позволило на компанията да си направи огромна база данни, преди да бъде наета от екипа на настоящия президент Доналд Тръмп по време на предизборната му кампания. Скандалът избухна след като изпълнителният директор на \"Кеймбридж Аналитика\" Александър Никс беше заснет със скрита камера да обяснява начините за оказване на натиск върху политици, участващи в избори. Неговата фирма можела да изпрати например \"момичета до къщата на кандидата\". Репортер на британската телевизия Channel 4 се беше представил за потенциален богат клиент, който иска да помогне на няколко кандидата да постигнат успех на изборите в Шри Ланка. След излъчването на репортажа Никс беше уволнен. Само за ден, на 28 юли, Facebook изгуби над 100 млрд. долара от стойността си. Акциите на компанията на Марк Зукърбърг паднаха на борсата с 20%, с което основателят на компанията загуби над 16 млрд. долара.", "date": "2018.08.02", "title": "Шефът по сигурността напуска Facebook"}
{"url": "http://standartnews.com/kultura/_prikazka_za_syankata__razkaz-374360.html", "text": "Всяка приказка трябва да има начало и край.  Не ви казвам нещо ново, нали, защото така е с всичко на света.  Освен, може би, с едно.  Сянката! Тя се появява и чезне като мистериозно видение и никога не можеш да си сигурен дали тази, която си видял днес, е същата, която се е мярнала вчера или ще плъзне утре. Някои казват, че сянката се ражда от борбата на светлината и мрака и е ту на едната, ту на другата страна. Това, обаче, не може да се докаже с разумни доводи и тя продължава да ни изглежда като явление от друг свят.  Какво прави тогава в нашия, ще попита някой?  Сега ще разберем! Живял на света велик актьор. Той бил толкова изкусен в своя занаят, че наподобявал за другите Дух, който може да влезе в кожата на всяко живо същество. Хората от различни страни се стичали да гледат представленията му и славата му обиколила Земята още преди да посребреят слепоочията му. Жените от всички раси го обожавали, децата носели неговия лик на медалиони, а телевизионните камери следели всяка негова стъпка и поява в обществото.  Актьорът имал дом като дворец, затворен зад високи зидове, а стените и сводовете на  неговите многобройни стаи били покрити с огледала. В къщата можели да влизат само двама души – нейният стопанин и прислужницата, която всяка сутрин обирала праха от огледалата. Актьорът обичал своята публика, но отбягвал хората, защото смятал, че са несъвършени и груби. Хората, разбира се, не знаели това и за тях той бил образ на съвършенството и всички искали да приличат на него. Историята, която ви разказвам, се случила през една студена зимна нощ. Актьорът тъкмо се бил прибрал в своя топъл и светъл дом, когато на вратата му се почукало. Актьорът не вярвал, че някой може да премине през високите зидове и помислил, че сигурно е мразовитият вятър, който шетал навън. След малко, обаче, почукването се повторило, после потретило. Актьорът не събрал смелост да отвори, но погледнал през изкусно скритата шпионка на вратата. Вън нямало никого. Миг по-късно, обаче, в снега се чули тихи, проскърцващи стъпки и някой си тръгнал. През цялата нощ актьорът не могъл да заспи, измъчван от въпроса кой е почукал на неговата врата. На сутринта излязъл в градината и потърсил стъпките на нощния си посетител, но вятърът бил заличил всички следи. Жената, която чистела огледалата, също не знаела нищо и през целия ден актьорът чакал да се стъмни, за да разбере дали тайнственият гост ще се появи отново. Но нито през дошлата нощ, нито през следващата някой почукал на вратата на актьора. От дългото безсъние и безплодното очакване той посърнал, загубил апетит и за първи път в живота си отменил свое представление. Това предизвикало смут и тревога сред хилядите му почитатели, а вестниците поставили новината на първите си страници. Изминали още няколко дни и всички със затаен дъх очаквали да научат какво се е случило с техния любимец. Не сте ли забелязали, че хората винаги очакват от своите известни представители изключителни случки и преживявания, за които са убедени, че не могат да се случат на тях самите. Сякаш животът е витрина, зад която се развиват истинските събития, а редовият жител наблюдава всичко това от тротоара. Тротоарът ли? Една сутрин жената, която чистела огледалата, намерила на тротоара пред дома на актьора една изящна хартиена роза.  Тя се почудила какво да прави с нея, защото й дожаляло да я хвърли в кофата за смет, а актьорът обичал само живите цветя, с които го отрупвала публиката. Накрая я сгънала внимателно и я мушнала между сценичните му костюми, докато реши. Там, разбира се, я забравила, защото почистването на огледалата, в които се оглежда едно от най-известните лица на света, било твърде отговорна работа. Когато актьорът се върнал потиснат и уморен, първото нещо, което усетил в стаите, била непозната, но сладостна миризма. Той почувствал как тежките мисли и обезсърчението му се стапят и в него нахлуват сили и радост от живота.  Учуден, актьорът се огледал, но не открил откъде идва непозната миризма.  Вазите за цветя били празни, защото вече нямал представления, отвсякъде струяла студената светлина на чистите огледала, а по мебелите и пода нямало прашинка. Той си легнал и за първи път от много време заспал дълбоко, а на заранта се събудил бодър и пълен с желание за работа. Репетирал дни без да почувства умора, а премиерата на новия му филм се превърнала в истински триумф. Отрупан с букети цветя, преследван от тълпи почитатели, актьорът преминал тържествено през града и когато стигнал до дома си, видял пред вратата едно босоного дете. -\tКакво правиш тук, детко? – попитал усмихнат актьорът – Не ти ли е студено? -\tДойдох за теб. – отвърнало детето. -\tИ за какво съм ти аз? – погледнал го учудено актьорът. -\tВремето ти на Земята изтече! – казало детето. -\tНо кой си ти? – изтръпнал актьорът. -\tТвоят ангел-хранител.  Аз бдях досега над теб, за да се изпълнят най-съкровените ти желания. -\tНо ти, ти си...дете! – извикал актьорът. -\tДа станеш отново дете е най-съкровеното човешко желание – усмихнал се ангелът, - Разтрий очи и ще видиш другите ми лица. Актьорът закрил с длани гледците си и когато ги свалил, видял пред себе си един окъсан младеж със зачервени от студ ръце. -\tАз почуках на твоята врата през онази зимна нощ – казал младежът -  но ти не ми отвори, защото се страхуваше.  Хората винаги се страхуват от другите повече, отколкото от себе си. -\tНо как е възможно да се страхуваш от себе си, а не от това, което могат да ти сторят другите? – попитал учуден актьорът. -\tКато виждаш истинските неща, а не техните сенки – отвърнал ангелът. -\tБолката не е сянка! – възпротивил се актьорът – Аз я познавам!  Тя идва винаги от другите! -\tЕх, човече, болката идва само когато не обичаш достатъчно другите... - поклатил глава ангелът. -\tМоля те, хранителю – извикал актьорът – остави ме още малко на Земята!  Аз имам да свърша още толкова важни неща! -\tНе можах да разбера защо хората се страхуват толкова от смъртта! – вдигнал рамене ангелът – В края на краищата всяко представление си има край и завесата все някога трябва да се спусне. -\tМоля ти се, хранителю! – паднал на колене актьорът – Дай ми още няколко години отсрочка! -\tНо какво толкова ще сториш за няколко лета и зими, които ще преминат като сън? – зачудил се ангелът. Актьорът, разбира се, не знаел какво може да се направи за толкова кратко време, но така се страхувал от смъртта, че извикал първото нещо, което му хрумнало: -\tЩе преоткрия света! -\tХм – замислил се ангелът  - Чудни същества сте вие, хората!  Щом усетите полъха на смъртта, сте готови да се откажете от всичко, което до този момент сте смятали за най- важно! -\tДай ми, дай ми още малко време! – извикал актьорът. -\tБог може да ти отстъпи и четири, и четиридесет години – казал ангелът – но с какво ще ги запълниш ти? -\tЩе служа на хората! -\tДобре! – вдигнал ръка ангелът – Така да бъде! От днес ще се превърнеш в човешка сянка. Ще следваш неотстъпно хората навсякъде, денем – невидим, нощем – огромен.  Така ще преоткриеш техния свят и ще загубиш своя. -\tНо аз, аз!  Къде ще съм аз? – извикал уплашен актьорът. -\tТам, където са и те. В техните домове, на работните им места, когато  се радват и плачат, злословят, завиждат или хвалят другите, когато им се раждат деца или губят родителите си, когато боледуват и се прощават с живота. Навсякъде! Те няма да те виждат, но ти ще виждаш всичко! Ангелът-хранител плеснал с ръце и всичко край актьора се разлюляло.  Той усетил изведнъж как олеква, преобръща се във въздуха и се разпилява в него като цветен прашец. В това време пълен, добре облечен господин преминал под уличната лампа в близост и както обикновено се случва, след него тръгнала нощната му сянка.  Тя, разбира се, напомняла по размерите си важния господин, но всъщност нямала нищо общо с него, защото след големите му лъскави обувки пристъпвал актьорът.  Господинът извадил дълъг ключ и отключил секретната брава на своя дом, а след него се вмъкнал и нашият герой. Домът на пълния господин бил голям, светъл и празен. Стопанинът се огледал, после въздъхнал и се отпуснал с обувките на грамадното кресло в стил Луи Едикойси в своя просторен като гара хол. -\tКакво мъчи този човек? – запитал се актьорът и тутакси разбрал, защото вече можел да вижда мислите в главите на хората. Пълният господин бил богат, имал всичко, което пожелае, освен едно.  Никой не го обичал. В същото време по улицата преминало младо скромно облечено момиче. То спряло под уличната лампа.  Извадило от портмонето си няколко монети и ги преброило, после още веднъж.  Лицето му се натъжило.  Когато тръгнало, след него се плъзнала нощната му сянка.  Няма нужда да казваме, че това бил актьорът. Момичето влязло в един магазин и купило с последните си пари хляб и мляко, после преминало целия град и спряло пред малка къщичка в покрайнините.  Прозорчето на единствената стая светело с бледа светлина, а вътре се виждал старец, приседнал немощно.  Когато момичето влязло вътре, възрастният човек се усмихнал топло и поел с влажни очи хляба и млякото.  Актьорът видял мислите на двамата.  Старецът си казал: „Всички, които ме обичаха, са вече мъртви.\", а момичето си помислило:\" Никой не ме е обичал истински в живота ми.\"  Той разбрал, че момичето се грижи от съчувствие за своя далечен роднина и никога не е имало свое семейство. -\tСтранно – замислил се актьорът – Винаги съм имал чувството, че ме обичат хиляди, без да съм сторил нищо съществено за тях, а ето че имало хора, които не познават топлината на обичта у другия... Тогава под мъждивата светлина на последната улична лампа в града се заклатил пияница.  Той спрял и с него спряла нощната му сянка.  Пияницата погледнал към небето и казал: \"Този свят е мой!\".  Сянката му, разбира се, също погледнала нагоре, но си помислила друго: „Защо този човек иска да притежава целия свят, когато дори не помни къде се намира неговият собствен дом?  Що за същество е той, щом постоянно иска всичко, а не знае какво да прави с това, което има?\" На актьора му станало тъжно, но пияницата със своята стъпка - две напред, една встрани - вече бил потънал в тъмнината, а под уличната лампа спрял голям лъскав автомобил.  От него излязъл красив младеж, а сянката му застанала до него. Тогава актьорът видял тежките като олово мисли в главата на младия човек.  Той си мислел: \"Толкова съм нещастен!  Имам всичко – дом, заможни родители, добро образование и бъдеще, но никой не ме разбира!  Всички виждат в мен проспериращ собственик на фабрики, бъдещ депутат и министър, а аз искам да стана актьор.  Велик актьор!\" -\tГледай ти! – зачудил се актьорът – този младеж мечтае да преживее моя живот.  Защо не помоля моя ангел-хранител да му помогне? Не щеш ли, до него веднага се явил самият ангел-хранител. -\tМожеш ли да помогнеш на този нещастен младеж да изпита щастие? – попитал актьорът-сянка. -\tНе мога! – отвърнал тъжно ангелът – Човешкото щастие не зависи от волята на Небето. -\tКак така? – не разбрал актьорът. -\tЧовешкото щастие се ражда само у вас, хората, но е заключено с девет ключа в човешкото сърце.  То може да се отключи единствено от притежателя на сърцето и от никой друг. -\tИ как може да стане това? – попитал актьорът – През тази нощ видях толкова нещастни хора и нито един щастлив! -\tЩастието е като красивата роза от хартия.  Хората го виждат единствено у другите и им се струва най-прелестното нещо на света, на което могат само да завидят, но никога да изпитат с цялата му красота и примамливост. То е сянката на живота им, която никога не ги напуска. -\tНо как могат да се отключат тези девет ключалки в сърцето? – попитал нетърпеливо актьорът. -\tС търпение и разбиране – отвърнал ангелът – Представителите на човешкия род най-малко обичат да се търпят и най-трудно се разбират един с друг. -\tИзглежда толкова просто и ясно! – казал актьорът – Ако имам още един живот на Земята, бих опитал да изтърпя всички, с които ме среща съдбата и да пожелая да ги разбера. -\tОбещаваш, човече, защото искаш! – поклатил глава неговият хранител – Знаеш ли колко такива като теб съм срещал? Актьорът навел обезсърчено глава. Тогава чул отново гласа на своя небесен покровител: -\tИ за да разбереш, че това, което ти казвам, е истина, ще ти позволя да се върнеш в своя дом и да вземеш най-ценното нещо, което си оставил там. Чул се лек плясък на криле и актьорът се озовал в своята голяма стая с огледала.  Образът му се появил изведнъж по всички стени и свода и той почувствал радост и спокойствие. -\tНима собственото ми изображение е най-ценното нещо на света за мен? – попитал се той. Тогава във всички огледала изведнъж плувнали сенки.  Актьорът се огледал изплашено и се почувствал най-самотният човек на Земята.  Приседнал отчаяно на пода и в същия миг усетил лек сладостен аромат.  Огледал се, но в стаята нямало цветя, защото всички вази били празни. -\tКакво дъхти така омайващо? – извикал на глас и тръгнал след аромата. Тогава открил между сценичните си костюми хартиена роза. -\tНо как е възможно едно цвете от евтина хартия да ухае така прекрасно и истински? – попитал. -\tТова е твоето милосърдие, човече! – обадил се ангелът-хранител – Нямаш нищо по-ценно от него на Земята.  То се събира сълза по сълза цял живот и е единственият товар, с който човек се представя в Небесата след краткото си пребиваване в страх, болка и съмнение.  Всичко друго е като сянката в огледалата.  Светва и изчезва без следа. Край 6.04.2008- 8.06. 2015 г.", "date": "2018.08.02", "title": "ПРИКАЗКА ЗА СЯНКАТА - разказ"}
{"url": "http://standartnews.com/svyat/zadalbochava_se_naprezhenieto_mezhdu_vashington_i_ankara-374330.html", "text": "Напрежението между Вашингтон и Анкара се задълбочава. Турция заплаши с ответни мерки и осъди американските мерки срещу нейни министри. САЩ наложиха санкции на турските министри на правосъдието и на вътрешните работи заради случая с пастор Андрю Брънсън. Той е обвинен от турските власти в терористични дейности и шпионаж и след като прекара година и половина в предварителния арест, беше поставен миналата сряда под домашен арест. Отношенията между Вашингтон и Анкара вече са сериозно обтегнати заради сирийския конфликт, но също и заради турския проповедник гюлен, който живее в изгнание в САЩ.", "date": "2018.08.02", "title": "Задълбочава се напрежението между Вашингтон и Анкара"}
{"url": "http://standartnews.com/svyat/goreshta_valna_v_yuzhna_evropa_ochakvat_se_do_50_gradusa-374328.html", "text": "В Европа всички очакват горещата вълна, която ще изпече най-южните части на континента в следващите дни. Много страни в Централна и Южна Европа издадоха предупреждения за екстремно високи температури. А за обширен район в Испания и Португалия кодът за жега е червен. През уикенда метеорологичните модели предричат рекордни горещини от 50 градуса. Ако това се случи, ще имаме рекорд за Европа. Досега термометрите са скачали само до 48 градуса в Гърция през 1977 година, на територията на днешна Босна – 46,2 градуса през 1901 година, Италия – 47 градуса през 2007 година, Испания – 47,3 градуса през 2017 година и Португалия – 48,5 градуса през 2003 година.", "date": "2018.08.02", "title": "Гореща вълна в Южна Европа, очакват се до 50 градуса"}
{"url": "http://standartnews.com/svyat/arestuvaha_ukrainski_hakeri_za_kiberataki_sreshtu_amerikanski_kompanii-374331.html", "text": "Трима украинци, свързвани с т.нар. хакерска група ФИН7, известна още и като \"Карбанак\", са били арестувани тази година в Европа, за кибератаки срещу стотина американски компании, при които престъпниците са се сдобили с номерата на кредитните карти на 15 млн. клиенти. Това съобщи министерството на правосъдието на САЩ в комюнике, цитирано от АФП. Дмитро Фьодоров, на 44 години, 33-годишният Федир Хладир и Андрий Колпаков, на 30 години, били \"ключови актьори\" в хакерската група ФИН7. От 2015 г. те проникнали в информационните системи на 3600 хотела, ресторанти и казина в 47 американски щата, както и във Великобритания, Франция и Австралия, като откраднали данни, които използвали за лична изгода или продали. Фьодоров, който бе представен като \"хакер на високо равнище и ръководител на групата, надзираваща другите киберпирати\", бил задържан през януари в Полша. Той е в очакване на своята екстрадиция в Съединените щати. Колпаков, също смятан за един от лидерите на ФИН7, бил арестуван в края на юни в Испания, близо до границата с Португалия. Той също е в очакване на своята екстрадиция в САЩ. Хладир, който бил задържан в Германия през януари, вече е бил предаден на американските власти. Представен като един от администраторите на информационната система на ФИН7, той се намира в арест в Сиатъл, където процесът срещу него ще започне на 22 октомври. На всеки от тримата украинци са повдигнати 26 обвинения, за които те може да бъдат осъдени на десетки години затвор. ФИН7 използвала за прикритие компания за информационна сигурност, базирана в Русия и Израел - Комби сикюрити. Хакерската група обаче не е била свързана с никоя държава. \"Това е просто организирана престъпна група\", уточни натовареният с разследването агент на ФБР, Джей Таб, на фона на разследването за руска намеса в президентските избори в САЩ през 2016 г.", "date": "2018.08.02", "title": "Арестуваха украински хакери за кибератаки срещу американски компании"}
{"url": "http://standartnews.com/biznes/lidl_s_novi_produkti_ot_fermata-374357.html", "text": "Лидл България разширява линията „Родна стряха\" като добавя два нови продукта от собствената ферма - варена шунка от свински бут и суровосушен деликатес (луканка). Тези продукти са произведени със суровини, които производителят добива сам, и имат специален символ върху опаковката. Артикулите са произведени в затворен цикъл, като са използвани суровини от собствените ферми на производителя в гр. Шумен и селата Никола Козлево и Зимен. Варената шунка от свински бут и луканката са изцяло от българско свинско месо от животни, отгледани в тези ферми, като производителят работи само с охладено месо и по този начин постига по-добър вкус и по-високо качество. Луканката е в специална дишаща опаковка, която позволява развиването на естествена благородна плесен и допринася за автентичния й вкус и качество.", "date": "2018.08.02", "title": "Лидл с нови продукти от фермата"}
{"url": "http://standartnews.com/kultura/operata_v_plovdiv_shte_se_stroi_na_myastoto_na_bivshiya_partien_dom-374343.html", "text": "Някогашният партиен дом в центъра на Пловдив ще бъде съборен, като на негово място ще бъде построена сграда за операта. Преди това обаче ще трябва общината да намери къде да премести администрацията си, която в момента се помещава в 12-етажнaта сграда, като това може да забави процеса за неизвестно колко време, съобщава Дневник. Това решение взеха днес общинските съветници в града след почти двучасови дебати. Те отхвърлиха и предложение на кмета Иван Тотев по въпроса да се проведе местен референдум \"с бюлетинки\". Инициативата за изграждане на опера в града е на фондацията \"Дом за Пловдивската опера\". Мястото също е едно петте, които те са предложили, след дискусии с граждани. Критици на техния проект са от Камарата на архитектите в града. Според тях мястото не е достатъчно добро за опера, а сградата, която ще бъде съборена, има висока архитектурна стойност. По план на фондацията бъдещата сграда би струвала 30 млн. лева, като очакваните приходи годишно биха били 2 млн. лева, а разходите - 500 хил. лева. Фондацията планира да кандидатства за нисколихвен кредит от европейския фонд за инвестиции в градски проекти - JESSICA. \"При тези приходи и разходи проектът ще се изплати за 20 години\", каза председателят на фондацията Лъчезар Фратев пред Дневник.", "date": "2018.08.02", "title": "Операта в Пловдив ще се строи на мястото на бившия партиен дом"}
{"url": "http://standartnews.com/sport/lyubimtsite_na_orban_izhvarliha_ludogorets_ot_shampionskata_liga-374316.html", "text": "Любимият тим на унгарския премиер Виктор Орбан изхвърли от Шампионската лига \"Лудогорец\". \"МОЛ Вили\" удари с 1:0 българския шампион в реванша и след нулевото реми в Разград се класира за следващия кръг. Пет пъти по-скъпият като селекция отбор на Кирил Домусчиев беше трагичен срещу доста посредствените домакини, които разчитаха на груба игра и изчакване на фатална грешка на противника. \"Лудогорец\" съвсем го закъса след като австрийският рефер Мануел Шютенгрубер прати под душа за втори жълти картон Мисиджан в 40-ата минута за плонж в пеналта в стил \"Неймар\". В края на първото полувреме бранителят Хаджич от \"МОЛ Вили\" заби пирона в ковчега на гостите като с глава мушна топката в мрежата след меле пред вратата на \"Лудогорец\".  В тази ситуация \"орлите\" бяха с 9 човека на терена, тъй като на Терзиев му превързваха счупената глава. Да края бразилците от Разград разцъкваха без особен ефект, а честите центрирания не доведоха до нищо опасно. Единствено в 82-ата минута след  пряк свободен удар Жоао Пауло нацели напречната греда. Бившият \"Видеотон\" обаче удържа яловия напор на гостите и спокойно добута мача до победен край. Сега \"Лудогорец\" ще се бори за влизане в групите на Евролигата, където ще срещне победителя от двойката \"Зрински\" (Боста и Херцеговина) - \"Валета\" (Малта).  Ако воденият от Пауло Аутуори отбор се препъне и в по-слабия и далеч по-зле платен турнир на УЕФА,  тумбата бразилци на Домусчиев ще трябва да се надритва само във вътрешния шампионат, където вече се издъни с реми срещу \"Берое\".  Наставникът Аутуори обаче не изглеждаше много потресен от провала в Унгария.  \"В края на първото полувреме отборът загуби концентрация и натрупа жълти картони. Не успяхме да се концентираме и затова загубихме мача. Получихме гол, когато бяхме с човек по-малко, а Георги Терзиев беше извън терена заради удара в главата. Загубихме мача заради липсата на концентрация. Дойдохме тук, за да играем. Първият картон, който Върджил получи, бе без причина. Те можеха да правят груби нарушения, а Върджил беше изгонен заради интерпретация. Трябваше да ги накараме те да загубят баланс, а не ние да загубим. Урокът, който ни даде днешният мач, е да не губим концентрация\", мъдро обобщи резила Аутуори. \"След победите и след загубите ни остава животът. Трябва да сме умни и да не повтаряме грешките, заради които не успяхме да се класираме. Не бяхме ефикасни в първия мач. Противникът не ни изненада. Очаквахме да има много накъсана игра, но след изгонването на Върджил стана още по-трудно. Имаме много мачове, които ни предстоят. Имаме още европейски мачове и срещи от българския шампионат. Трябва да се учим от трудностите, които ни дава футболът. Животът продължава\", завърши като истински философ бразилският специалист.   \"МОЛ ВИДИ\" - \"ЛУДОГОРЕЦ\" 1:0 (общ резултат 1:0) 1:0 Хаджич 45 МОЛ ВИДИ: 74. Ковашик, 3. Винисиус, 5. Фиола, 8. Хаджич, 9. Хущи, 10. Ковач, 11. Него, 22. Стопира, 23. Юхаз, 33. Варга, 44. Шчепович ЛУДОГОРЕЦ: 33. Ренан, 4. Сисиньо, 5. Терзиев, 30. Моци, 6. Натанаел, 18. Дяков, 10. Кампаняро (46- Горалски), 88. Вандерсон (74-Жоао Пауло), 84. Марселиньо, 93. Мисиджан, 70. Шверчок (68- Кешерю)", "date": "2018.08.02", "title": "Любимците на Орбан изхвърлиха \"Лудогорец\" от Шампионската лига"}
{"url": "http://standartnews.com/mneniya/voynata_sreshtu_belite_prestilki-374342.html", "text": "Те всички са виновни. По презумпция. Ако нашият близък е починал, убили са го хората в бели престилки. Ако е оживял, значи Господ го е спасил. Медицината в този случай няма нищо общо. Българските лекари в момента са поставени в унизено положение. Това се вижда дори от последния случай с починалата родилка в Плевен, за който обаче до момента няма резултати от аутопсия, няма данни какво се е случило и цялата информация за трагичния случай, заляла нета, се базира на данните \"Една жена каза\". Дори и не става ясно кой е източникът, подал на роднините информация, че жената, която е трябвало да роди, е била оставена сама в залата. Възможно е и това да е вярно - в българските болници твърде често трагедията е пълна, анестезиолози липсват, сестри търчат на три или четири места и не успяват да изпълнят задачите си. Възможно е и да не е вярна - последните и все още липсващи анестеолози все още стоят на местата си и следят здравето на пациента си до последната минута. Въпросът е в друго - всеки от нас е все по-готов да се предовери на информацията за некадърни лекари просто защото някаква неголяма част от съсловието им успяват да създадат това впечатление. Медиите с лекота обрисуват облика им на убийци в бели престилки за радост на читателя, въпреки че по-голямата част от тях са или отговорни и загрижени за пациентите си хора, или такива, които здравната каса вече е превърнала в чиновници, на които от нищо не им пука, ако си попълнят правилно формулярите. Заради шепа печалбари медицинската професия у нас вече се превърна в мръсна дума. А заради Здравната каса е на път да се превърне в още по-мръсна. Сигурна съм, че повечето от хората, положили Хипократова клетва, не са си и представяли как след години ще сърбат попарата на куп формуляри, за които могат да бъдат и глобени, вместо да пазят здравето на пациентите си. Не са си и представяли, как ще се возят в раздрънкани линейки и ще се сражават със странни племена, които вярват, че ако 20 години не си отишъл на лекар, точно лекарят е виновен, че не може да те спаси. Че Че ще ги превръщат в политически мишени, когато това е удобно за управляващата партия. В голямата си част българските лекари са честни хора, а някои от тях се опитват да хитруват с такси само в рамките, в които системата им позволява. Точно както го прави един търговец, хлебар, таксиметров шофьор или учител. Лекарите се превърнаха в изкупителната жертва на обществото, въпреки че никой не разбира особено много от същината на техния труд. На нас ни е важно да има виновен. Тук не става дума за починалата родилка и детето, което е останало в кома - ако има виновен там, той ще си понесе наказанието. Но стигмата да се произнесем върху всички медици като към безскрупулни печалбари, още преди да знаем какви са резултатите от аутопсията, е показателна - ние вече сме им вдигнали мерника. А това не е добре за нас като общество - кой знае кои ще бъдат следващите.", "date": "2018.08.02", "title": "Войната срещу белите престилки"}
{"url": "http://standartnews.com/biznes/banka_dsk_pridobiva_sg_ekspresbank-374353.html", "text": "Банка ДСК придобива 99,74% от акциите на Societe Generale Експресбанк АД (SGEB). Това съобщиха от унгарската банка OTP Bank Plc., която е собственик на ДСК. В сделката влизат и другите местни дъщерни дружества, притежавани от SGEB. Става въпрос за Sogelease България, Сосиете Женерал Факторинг, Регионален Фонд за градско развитие – фонд мениджър по програма JESSICA на ЕФРР, животозастрахователната компания Sogelife България. Вероятно групата Сосиете Женерал ще остане в България чрез компанията си за оперативен лизинг и управление на автопарк АЛД Аутомотив. С пазарен дял от приблизително 6,7% Societe Generale Експресбанк е 7-ата по големина банка на българския банков пазар и е активна както в банкирането на дребно, така и в бизнес сегмента. В резултат на придобиването ОТП Груп ще засили още повече пазарната си позиция в България. Банка ОТП присъства в България от 2003 г. и нейната дейност е печеливша, съобщават унгарците. Финансовото приключване на сделката се очаква да стане през последното тримесечие на 2018 г., при условие, че бъдат получени всички необходими регулаторни одобрения. Паралелно с тази сделка Societe Generale и Банка ОТП обсъждат сключване на споразумение за услуги, което ще обхване различни области (включително, но не само - инвестиционно банкиране, капиталови пазари, финансиране и глобално трансакционно банкиране) в Албания, България, Хърватия и Унгария. От френския кредитор поясниха, че тези дискусии са неекслузивни. ОТР контролира втората по големина банка в България – ДСК, а сделката, която подлежи на регулаторно одобрение, вероятно ще увеличи пазарния й дял по активи до около 19%, което е близо до дела на най-големия български кредитор – УниКредит Булбанк. Според Ройтерс, очаква се френската кредитна институция да продаде и подразделението си в Албания на OTP. Източниците в България са отказали коментар каква е стойността на сделката, но според един от тях вероятно ще съответства на продажбата на българския бизнес на National Bank of Greece (ОББ) на белгийската KBC Group миналата година, която бе на стойност 1,1 пъти от общия капитал на ОББ, съобщи investor.bg. В края на май 2018 г. рейтинговата агенция Fitch Ratings потвърди дългосрочния рейтинг на Сосиете Женерал Експресбанк - 'А-', който е възможно най-високият рейтинг, даван от Fitch на финансова институция в България, надвишавайки с едно ниво този на държавата. Societe Generale Експресбанк АД приключи 2017 г. със 109,5 млн. лева нетна печалба, 264,6 млн. лева нетен банков доход, 7 млрд. лв. общ обем на активите, 151 офиса и над 500 000 клиента. Групата има 1600 служители в България.", "date": "2018.08.02", "title": "Банка ДСК придобива SG Експресбанк"}
{"url": "http://standartnews.com/mneniya/agresiyata_v_uchilishte_ne_se_bori_s_lektsii-374361.html", "text": "  -------------------------- ----------------------- -  - Пратиката сочи, че деца, подложени на тормоз, който е системен и продължителен, най-често се самоубиват или извършват тежки криминални престъпления във времето. За съжаление сега е много трудно да кажем кой е виновен - кой е жертвата и кой е насилникът. Трябва да обърнем внимание на това, което се е случвало в продължение на повече от година - за което са знаели и учители, и родители. Разбира се, че са знаели и съучениците, но никой не е взел мерки да се справи с това. Едно момче е било злепоставено в интернет, представено като хомосексуалист и това продължава месеци наред. Той се оплаква тук и там, но никой не взема решение. Честно казано, ако аз бях на мястото на адвокатите на това момче, щях да осъдя училището. А и общината, защото училището е общинско. По Закона за училищното и предучилищно образование имаме ясна клауза, в която се казва, че училището защитава здравето и живота на децата, които са в него. Тук става дума за физическо насилие и аз в никакъв случай не го защитавам. Но по цял свят такива случаи предизвикват самоубийства, а в нашия случай - опит за убийство. Тук имаме две жертви - един, който очаква да бъде съден, и друг, който се лекува. И двамата са жертви на безхаберието, защото в никое от българските училища сега няма действаща система за справяне с училищното насилие. - Да, дори преди няколко години бяха изпотрошени 9 милиона лева за обучение на учители. Но те така и не разбраха, че моделите срещу насилието не се правят с лекции или с разписване на документи. Това става с конкретни антикризисни политики, каквито в България има. Но те са някъде дълбоко в чекмеджетата и на училищата, и на министерствата, а в момента всички се правят на ни лук яли, ни лук мирисали, че са получили конкретни документи. - Политиките са цяла система, която училището трябва да въведе при случаи на тормоз. Когато едно дете съобщи за подобно нещо, трябва да има ясна йерархия кой какво преви. Мерките не трябва да се свързват с това, че децата, които прилагат тормоз, да бъдат наказвани, но да са свързани с това тормозът да се спре и родителите да са ясно информирани. И всъщност всичките деца да са въвлечени в битката с агресията. Защото, ако в един клас имаме една -две жертви и един-двама насилници, всички останали са едно мълчаливо мнозинство. Едни гледат насилието и се страхуват, а други гледат насилието и помагат на насилниците. Трети го пускат в интернет. И така, всички се превръщат в участници в тази постоянна арена на насилие. А всъщност начинът на реакция е точно обратен - всички деца, които участват в този процес, да ги спрат. Ако в този процес не може да се намеси учителят, намесва се училищният психолог. Това е една цялостна система, която не може просто да се въведе с лекции и формални мерки. Тези документи ги има в интернет, могат да бъдат намерени на страницата \"Училище без насилие\" на УНИЦЕФ. Всичко това го има някъде, но никой не си прави труда да го потърси. Ако в момента съм обиден от нещо, то е, че никой не си направи труда да потърси тези документи. Ако бе станало така, сега и двете деца - насилникът и жертвата, щяха да си карат ваканцията нормално. Нямаше да има такова драматично отразяване от медиите. - На практика не се увеличава особено. Ние имахме изследвания отпреди 5-6 години, когато се говореше, че около 25 на сто от децата реално са подложени на някаква форма на насилие. Преди година \"Отворено общество\" направи подобно изследване и показа абсолютно същите резултати. В страните, където има реално работещи модели против насилие, то е сведено до 14 на сто. - Насилието в училище еволюира. Преди пет-шест години това се случваше само на територията на едно училище и едно дете можеше да се чувства защитено вкъщи или в своята собствена среда, при приятелите си. Но днес вече няма такова нещо. Насилието вече е през цялото свободно време - включително и през ваканцията, защото вече е и онлайн. Спомнете си предишните години, когато през летата нищо не се случваше, сега вече започват да се случват брутални неща. Лятната ваканция е доста трудно време за децата. Уж би трябвало да бъде обратното, да бъде почивка и децата я чакат с желание, защото няма да им се налага да ходят на училище. Но част от тези деца се оказват във вакуум - родителите могат да ги заведат на почивка за кратко, максимум 5-6 дена. През останалото време детето си е вкъщи. Среща се някъде с приятели, но вече се променя изначално моделът, който родителите си мислят, че децата им имат. Когато са си вкъщи и са пред компютъра, те на практика са на съвсем друго място, а не на това, за което родителите им мислят. И там могат да им се случат неща, за които родителите им категорично нямат представа. В този анонимен свят в интернет пространството те започват да развиват съвсем други възприятия за света и за отношенията между хората. За голямо съжаление - това сме го говорили много пъти - училището е абдикирало от отговорността да социализира децата. По-важно е да учиш всички поети в пети клас, отколкото децата да имат социални умения за справяне. И, за да се върнем към случая, с който започнахме, ако имаше такива часове, ако имаше доверие между децата, родителите и учителите, нямаше да разговаряме изобщо за този трагичен случай. - Такива публикации има навсякъде по света. Но това, което на мен ми липсва, е разследващата журналистика. Медиите отбелязват случая, говори се какво е станало, но не се разследва, като в случая с това момче, какво е можело и трябвало да се направи. Би трябвало това да предизвика истински диалог или обсъждане в обществото какво да се направи, а не просто обикновена пикантерия. Следващата публикация трябва да я очакваме, когато това дете бъде изпратено примерно в поправителен дом, или когато друго дете предприеме подобна агресивна проява или се самоубие. Ето това е лошото - че нито медиите имат достатъчно разследващ характер, нито ние като общество сме готови да се учим от грешките си.", "date": "2018.08.02", "title": "Агресията в училище не се бори с лекции"}
{"url": "http://standartnews.com/biznes/polovinata_balgari_nyamat_pari_za_pochivka_tova_lyato-374318.html", "text": "46 на сто от българите няма да имат възможност да почиват това лято, сочат данните от проучване на АФИС, направено в края на месец юли. Данните са от национално представително проучване на АФИС, осъществено в периода 20-25 юли т.г. Интервюирани пряко в домовете им са 1010 пълнолетни български граждани. Всеки четвърти българин, или малко над 24%, планира да почива през това лято. 12% са онези, които заявяват, че вече са използвали възможността за своята лятна ваканция преди края на юли. Нашето Черноморие все още е фаворит при избор на локацията. На него ще почиват 60% от имащите възможност. Морето извън граница е избор на един от всеки пет българи възнамеряващи да ползват ваканция. Едва 15% имат намерение да предпочетат планината пред морето. Екскурзиите определено не са любим начин за разпускане - 6% имат намерение да направят такава в родината, а само 3% декларират своите намерения за екскурзия в чужбина. Не са малко и онези, които все още се колебаят и не са взели решение дали и къде да почиват, показват изводите от проучването - близо 14% от запитаните. Допитването регистрира и един нисък дял на българи - малко над 3%, които вече са използвали една своя ваканция през лятото и освен това имат намерение да почиват още веднъж преди края на сезона. Почиващият българин е в по-голяма степен градски човек, с високо образование и по-висок от средния доход, във възрастовия диапазон до 50 години. Софиянци са склонни в по-голяма степен да почиват през юли, докато тези от областните центрове предпочитат повече август. Без да е изненада, проучването показва, че хората над 60 години и пенсионерите в много редки случаи планират летни ваканции или почивки и като цяло не се възползват от тях. Финансовите възможности са очевиден фактор в това отношение. Парите играят голяма роля не само при по-възрастните българи. От данните много ясно се вижда разделителната линия в доходите. Тези, които живеят с до 500 лв. на член от домакинството, имат в пъти по-малка възможност да почиват през лятото. Българите с по-висок от този доход почиват в пъти по-често от по-бедните си сънародници. Повече от 70% от непочиващите през лятото са с доходи до 500 лв. на член от домакинството. Друг извод от проучването е, че българинът няма големи възможности за продължителни почивки. Сред заявилите намерение да почиват, 42% твърдят, че ваканцията им ще бъде не повече от 5 дни. Малко по-голяма е групата на почиващите между 5 и 10 дни. Това са близо половината от имащите намерения да излязат във ваканция. Малцина са имащите възможност да си позволят по-дълга от 10 дни почивка. Икономичният бюджет остава водещ принцип и сред настроените за ваканция. Половината от българите, включили се в проучването, казват, че планираният бюджет е до 500 лв. Всеки пети ще похарчи между 500 и 750 лева, а други 15% - между 750 и 1000 лв. Тези, които могат да заделят повече от 1000 лв., са едва 14% от имащите намерения да почиват, т.е. 4%. Спрямо данни от 2007 г. година днес българинът почива повече. Тогава нямащите възможност за лятна ваканция са били между 55 и 60%. По отношение на продължителността на ваканцията обаче трудно могат да се забележат съществени разлики.", "date": "2018.08.02", "title": "Половината българи нямат пари за почивка това лято"}
{"url": "http://standartnews.com/biznes/ministar_vpechatlen_ot_zaplatite_v_asarel_medet-374354.html", "text": "„Впечатлен съм от социалната политика на „Асарел-Медет\"АД и от инвестициите, които компанията прави в безопасни и здравословни условия на труд. Хората тук получават достойни възнаграждения. Впечатляващо е, че средната заплата при вас е два пъти по-висока от средната за страната в сектор „Добивна промишленост\" и три пъти по-висока от средната за страната. Проектите, които сте реализирали чрез публично-частно партньорство с община Панагюрище, са за пример.\" Това заяви министърът на труда и социалната политика Бисер Петков, който посети „Асарел-Медет\"АД на 2 август. По време на обиколката си в дружеството той бе придружаван от областния управител на област Пазарджик Стефан Мирев и кмета на община Панагюрище Никола Белишки. Министърът бе посрещнат от председателя на Управителния съвет и изпълнителен директор инж. Делчо Николов, който представи проектите на компанията за дългосрочно устойчиво развитие и инвестициите в модерна техника, нови технологии, опазване на околната среда и безопасност на труда за над 1,2 млрд. лева от 1999 година до сега. Министър Петков се срещна със студенти, които участват в стажантската програма на „Асарел-Медет\" за 2018 г. Той прояви интерес към пилотния проект за дуално обучение, който компанията реализира от 2014 г. съвместно с Община Панагюрище и Професионалната гимназия по индустриални технологии, мениджмънт и туризъм в града. Бисер Петков сподели, че като университетски преподавател по икономика винаги е държал да има тясна връзка между образование и бизнес и се радва, че този модел на стажантска програма в „Асарел-Медет\" е работещ. След срещата с най-младите попълнения в асарелския екип, гостите разгледаха фирмената експозиция за историята на „Асарел-Медет\"АД, след което посетиха диспечерната на рудник „Асарел\". Инж. Делчо Николов запозна министър Бисер Петков със системата за автоматизирано управление на рудника, както и с рекултивираните минни терени и развитието на биоземеделие в близост до компанията. В Панагюрище министър Петков проведе работна среща с кмета на общината Никола Белишки и посети залата трезор на Панагюрското златно съкровище.", "date": "2018.08.02", "title": "Министър впечатлен от заплатите в \"Асарел Медет\""}
{"url": "http://standartnews.com/biznes/plovdiv_si_poiska_letishteto_ot_darzhavata-374358.html", "text": "Община Пловдив ще поиска от Министерски съвет да й бъде предоставено Международното летище в Крумово. Решението беше взето на вчерашната сесия с 38 гласа. Двама съветници се обявиха против, а други двама се въздържаха. Идеята беше представена в местния парламент от зам. кмета Розалин Петков. Той каза, че процедурата по прехвърлянето на аеропорта е дълга. Преди това Иван Петков от БСП коментира, че за да се иска летището, трябва да има сериозна концепция как то ще се управлява. \"Това не са два килограма праскови\", каза общинският съветник. Розалин Петков увери, че Община Пловдив ще се справи, а за концепция има време. Годишната издръжка на летището е 4 млн. лева, приходите са 3 млн., а загубите - 1 млн. лева. Вчера стана ясно също, че избраният за концесионер на аеропорта под тепетата - китайската HNA Group, която в крайна сметка не подписа договора, продължава с разпродажбите на активи. Сега тя обмисля да продаде хотелската група Radisson, съобщи  Bloomberg, цитирайки свои източници. Потенциален купувач е друга китайска компания, контролирана от шанхайската местна изпълнителна власт - Shanghai Jin Jiang International Hotels (Group) Co., но може да бъдат привлечени и други компании. Очаква се закъсалата HNA да получи поне $2 милиарда от продажбата. Radisson вече няма присъствие в България, след като хотелът на площад \"Народно събрание\" премина под контрола на InterContinental, а по-рано Marriott International придоби бившия Park Inn By Radisson в столичния район \"Лозенец\"  до болница \"Токуда\".", "date": "2018.08.02", "title": "Пловдив си поиска летището от държавата"}
{"url": "http://standartnews.com/biznes/poveche_vakantsionni_imoti_se_prodavat_ot_nachaloto_na_2018_g-374335.html", "text": "За първи път тази година, след последните три-четири, има сериозен ръст на броя на сделки с ваканционни имоти, съобщи в интервю за БТА председателят на Националното сдружение \"Недвижими имоти\" (НСНИ) Добромир Ганев. През първото полугодие на 2018 г. спрямо същия период на миналата година се отчитат ръстове: в Поморие и в Разлог с по 20 процента, Несебър – 16 процента, Балчик - 12 процента, Царево - 9 процента. Само в община Бяла има спад на сделките с ваканционни имоти. Това вероятно повече се дължи на понижените стойности на офертите на инвеститори и на вторичния пазар, а не толкова на появата на нови групи купувачи от чужбина, коментира Добромир Ганев. По-скоро цените на имотите стигнаха почти до строителната себестойност и това катализира желанието, основно на българи, да инвестират в придобиването на такива ваканционни жилища, допълни той. Председателят на НСНИ прогнозира, че и тази година ще бъдем свидетели на ръст на цените на жилищата в София и в по-големите градове - между 2 и 4 процента, и смята, че не по-рано от втората половина на 2019 г. цените на жилищата ще започнат да намаляват. В момента се отчита спад на цените на новото строителство, докато при старото има ръст. Според единствените официални данни на националната статистика между 2 - 3 процента е спадът за първото тримесечие на 2018 г. спрямо същия период на предходната година за новото строителство. За София през първото тримесечие на тази година спрямо същото тримесечие на миналата спадът в цените на ново строителство е 2,5 процента, а за съществуващо строителство се наблюдава покачване с 13,5 процента, средно се наблюдава 8,3 процента ръст на цените. В Пловдив има 12 процента ръст средно, като 8 процента е за ново строителство, а 14 процента за вече съществуващо. Във Варна се наблюдава 10 на сто ръст на цените, 12 процента - за ново, 9 процента - за старо строителство. В същото време за София имаме 50 на сто ръст при издадените разрешения за строеж и РЗП от 300 хиляди кв. м, а при започнатото ново строителство имаме покачване от 16 процента и РЗП от 200 хиляди кв. м. Според експерта нямаме основания да смятаме, че сега на пазара на имоти в страна има някакъв балон. Преките резултати от влизането ни в ERM2 и в банковия съюз могат да бъдат само позитивни както за икономиката ни, така и за бизнеса с недвижими имоти, смята председателят на НСНИ. Допълнителният надзор на ЕЦБ ще бъде сертификат за качество на банковата ни система, което ще доведе до намаляване на риска в системата, а това ще рефлектира и върху лихвените проценти. След влизането ни в Еврозоната лихвените проценти в България ще бъдат почти еднакви с тези на зоната, което вероятно означава те да са по-ниски за дълги периоди от време, а това ще се отрази позитивно и върху лихвите върху ипотечните кредити. По темата с необитаемите жилища и стратегията за МРРБ от НСНИ смятат, че собствениците на такива жилища трябва да бъдат стимулирани да ги пуснат на пазара, а не наказвани с допълнителни данъци. Например, ако ги предоставят за социални цели, да имат данъчни стимули.", "date": "2018.08.02", "title": "Повече ваканционни имоти се продават от началото на 2018 г."}
{"url": "http://standartnews.com/mneniya/uchenitsi_shte_napravyat_pametnika_na_dyado_dobri-374344.html", "text": "  - Инициативата се роди сред група съмишленици, които сме повлияни от добродетелите на Дядо Добри, от жестовете, които правеше приживе за църкви и манастири. Със своите чисто духовни действия той пробуждаше българското общество и ни показваше, че добродетелите са навсякъде. Всеки един от нас може да ги изяви чрез своето милосърдие и смирение. Идеята за паметника тръгна от едно общуване между \"Сдружение Азбукари\"  и журналиста Борислав Радославов, автор на биографичната книга \"Дядо Добри - Светецът от Байлово\". Съвместно успяваме да разказваме на българите кой е бил този човек, когато мнозина са виждали около храм-паметника \"Александър Невски\". Няма как  хората да са останали безразлични към неговото присъствие, защото той колкото и да беше изолиран от обществената суета, така и много ярко блестеше пред самия храм. Начинът, по който той събираше пари от миряните, някак си излъчваше светлина. За да може дълго време да остане жив този образ и да продължи да съществува и в бъдеще, е добре да издигнем този монумент. Идеята е това да бъде първият паметник на доброто в България, чийто символ е Дядо Добри. - На скулптори от училището по каменнообработване в село Кунино, където вече сме провели разговори. Това училище е единствено на Балканите и за най-голяма радост  се намира в България. Деца, които учат в него, имат желание да се включат в създаването на този паметник на доброто. Проектът ще бъде изцяло техен. - Предстои в момента съгласуване с всички институции. Вече сме подали заявление до Столична община, ще минем всички предвидени процедури. - Този въпрос ни го задават вече много хора, които подкрепят кампанията. За нас най-подходящото място е до храм-паметника \"Александър Невски\", където малко или много хората бяха свикнали да виждат Дядо Добри, там беше неговият духовен пристан. - Имаме нужда от неговия мъдър поглед, който ни насърчаваше и ни помагаше. Сигурна съм, че всички хора, които са имали възможност да се допрат до него, са останали наистина много духовно обогатени. - В центъра на цялата кампания ще бъдат децата - техният творчески потенциал, връзката със семейното възпитание. Докъде са стигнали децата във възприемането на доброто като представа за един много по-благочестив живот, такъв, какъвто ни представяше самият Дядо Добри. Предстои да организираме конкурс за рисунка с участието на ученици от цялата страна под надслов \"Какво значи да си добър днес\". По този начин ще се опитаме да събудим мисълта и философското търсене на доброто през детските очи. - Това е кауза, която ще сроди и ще обедини българското общество. Ще помогнем всеки един от нас да се замисли защо трябва да бъдем добри. Мнозина хора напускат държавата ни, случват се събития, които понякога разочароват обществото и стремежът ни е съвсем чистосърдечно и с голяма любов да накараме хората да се обединяват и да намират всеобщ смисъл за утрешния ден. Искаме да преборим агресията, да помогнем на българите да потиснат озлоблението и да повярват, че има и добри неща на този свят. Дядо Добри беше една свещичка на духовното измерение на България, защото самата ни държава е изпълнена с много духовност и ние си имаме мисия. Тя загасна в един период, в който е писано и е казвано, че един ден България ще тръгне по един нов път. Мисля, че вече сме навлезли в 2018 година по този път. И може би свещичката на Дядо Добри горя, за да направи този мост между неговото земно присъствие тук и по-доброто бъдеще, което ни очаква. Светецът от Байлово беше събирателен образ на много неща. На православната вяра, на смелостта да говорим истината, да вярваме и да изразяваме себе си. Съумеем ли да запалим българите за тази кауза, може би ще покажем на обществото ни, че Дядо Добри може да бъде сплавта, която ще обедини всички нас. ? - Кампанията има наднационален характер, затова търсим подкрепата и на българите зад граница. Вече получаваме съпричастност от тяхна страна. Направихме дарителска сметка, по която постъпват дарения. Има и страничка в социалната мрежа, посветена  на тази кампания. Казва се \"Монумент Дядо Добри - първият Паметник на Доброто в България\". Там всекидневно публикуваме части от книгата на Борислав Радославов \"Дядо Добри - Светецът от Байлово\", за да може тя да стане по-достъпна за хората, които нямат възможност да си я купят. - Борислав Радославов много добре познава най-близките хора на Дядо Добри. Има подкрепа и от неговата спътница в живота- Цонка Панталеева, която е била нещо като негов ковчежник. Дядо Добри й се е доверил с ясното съзнание, че тази жена е чиста и благородна и няма да посегне на нито една стотинка от събраните от него пари. Цонка се вълнува живо от това как върви кампанията. В социалната мрежа вече има една много голяма група симпатизанти на Дядо Добри. Става въпрос за хиляди души, които също имат голям принос за популяризирането на тази кауза. - Работим безвъзмездно. Вече сме 15-16 човека, които не търсят популярност. Искаме много тихичко да изпълним ангажимента, който сме поели като задача. Да покажем, че  можем, досущ като делото на добрия старец от Байлово, да работим като него, макар и в по-съвременен вариант. За нас Дядо Добри е събирателен образ на добротата.", "date": "2018.08.02", "title": "Ученици ще направят паметника на Дядо Добри"}
{"url": "http://standartnews.com/balgariya/v_aresta_ostava_danial_koyto_namushka_svoy_vrastnik_s_nozh-374350.html", "text": "Софийският апелативен съд остави в ареста 15-годишния Даниал Бейкверди, който миналия четвъртък намушка 16-годишен ученик в столичния квартал „Надежда\". По-късно в интернет изтече запис със самопризнания на момчето. Кадрите са заснети от негови приятели. Като причина за нападението 15-годишният Даниал посочва онлайн тормоз. Затова решил да си отмъсти. Даниал беше обвинен от прокуратурата в опит за убийство. На съдебното заседание днес магистратите решиха, че има опасност тийнейджърът да се укрие или да извърши ново престъпление, както и, че извършеното от него деяние е с висока обществена опасност. Адвокатът на подсъдимия - Ивайло Абаджиев, заяви, че Даниал вече започва да осъзнава какво е направил и подчерта, че към момента съдът прави заключения, основани само на свидетелски показания. „Към настоящия момент няма нужните психиатрични експертизи, от които да се види, че наистина този акумулиран афект съществува\", заяви Абаджиев. Жертвата - 16-годишният Християн, е в \"Пирогов\" със сериозни прободни рани в корема и врата.", "date": "2018.08.02", "title": "В ареста остава Даниал, който намушка свой връстник с нож"}
{"url": "http://standartnews.com/balgariya/premierat_s_makedoniya_tryabva_da_prodalzhim_da_chestvame_savmestno_praznitsite_si-374359.html", "text": "Вече втора година България и Македония заедно почитат паметта на героите на Илинденско-Преображенското въстание - традицията трябва да продължи, заяви пред журналисти в Благоевград премиерът Бойко Борисов. Той коментира, че 14-ти пехотен Македонски полк е взел участие в Балканската война, Междусъюзническата, Първата и Втората. \"Представяте ли си какво е това, а вече 70-80 години живеем в мир и поколенията са забравили какво е това или не помнят, или въобще не могат да си го представят. Представете си нашите деца – синове, дъщери, сега да отиват и да се бият, но и да загиват. Изброихме четири войни. Ние какво направихме – отидохме там, където се биеха\", добави Борисов. „Отидохме в Скопие – скърбихме за убитите евреи, след това заедно се преклонихме преди нашите свети братя Кирил и Методий в Рим и заедно отидохме при папата. В София се преклонихме пред паметника на цар Самуил и виждате, че хората се радват. Така ни посрещнаха в Скопие, така ни посрещнаха и благоевградчани\", подчерта Борисов. Премиерът попита кое е по-хубаво – да стягаме полковете за война или заедно да честваме празници. „Аз мисля, че това, което показахме е възможно най-доброто. Изключително съм доволен, че днес съм в Благоевград и искам да засвидетелствам почитта си към това, че миналата година заедно с премиера на Република България - Бойко Борисов се поклонихме заедно пред гроба на Гоце Делчев в Скопие, каза от своя страна Зоран Заев. По думите му Борисов е първият премиер, с който заедно честват въстанието в Скопие. „Аз като премиер на Македония имам възможността да бъда в Благоевград, за да засвидетелстваме почитта си пред паметника на Гоце Делчев по повод Илинденското въстание. Доволен съм, че вече се навърши една година от подписването на Договора за приятелство и заедно честваме нашата история и минало. Това е добра основа - да градим добрите отношения между двете страни и гражданите на двете държави\", каза още Заев. Той изрази увереност, че заедно с българското правителство правят само добри работи, които ще бъдат в полза на следващите поколения. „Без Договора, който постигнахме с България, нямаше да бъде възможно нито да постигнем договора с Гърция, нито да получим дата за преговори за присъединяването ни към Европейският съюз. Ние сме кандидат от 2005 година, имаме безусловни препоръки от 2009 година, а скоро получихме и дата за започването на преговорите. Същевременно преди няколко седмици получихме покана за присъединяването ни към НАТО. Всичко това нямаше да бъде възможно без подкрепата на Р България, премиерът Борисов и правителството\", подчерта Заев. Той добави, че България и Македония са показали как се гради приятелство пред целия регион, как се прави добро за всички поколения, които ще дойдат след нас. „Мисля, че пратихме и добри послания към цяла Европа, че Балканите вече не са „буре с барут\", че Балканите са място, съставна част от Европа и Европейският съюз, в което има приятелство, има европейски маниери и мислене. И нашето място е част от Европейския съюз. Днес изпращаме позитивни послания от името на двете страни\", допълни Заев. \"В началото никой не вярваше, че ще направим договор за добросъседство. Накрая седнахме, направихме го, подписахме го, парламентите го утвърдиха и той „повлече крак\", както казваме на български. Македония вече има дата за Европейския съюз, има покана за членство в НАТО, работим по основни транспортни коридори\", каза още Борисов. \"Поздравявам и Алексис Ципрас, и Зоран Заев за това, което направиха с името, въпреки тежките политически проблеми, които си създадоха. Поздравявам Александър Вучич и Хашим Тачи, които в София си подадоха ръка и вече усилено вървят преговорите Белград – Прищина\", заяви Борисов. Той посочи, че никой не е вярвал, че ще се заговори за членство на Албания в ЕС преди България да постави като акцент за своето европредседателство темата Западни Балкани. „Сега, нашите приятели имат голяма перспектива, но всичко е в техните ръце. Така че благодаря на колегите – тази традиция трябва да я продължим и нека си честитим този празник, прекланяйки се пред нашите герои\", допълни Борисов. Заев каза, че по време на двустранната среща между двамата министри е била обсъдена темата за нови гранични пунктове между България и Македония, но не се ангажира със срокове кога ще се случи това, тъй като обществените поръчки отнемат време. „Става въпрос за около 1,5 млн., не е за стотици милиони\", уточни Борисов. Той заяви, че вече е разговарял с Георги Костов, директор на Агенция „Митници\", за да се види какво може да се направи по отношение на вече съществуващите пунктове и тяхното разширяване.", "date": "2018.08.02", "title": "Премиерът: С Македония трябва да продължим да честваме съвместно празниците си"}
{"url": "http://standartnews.com/balgariya/ochakvat_sledvashtite_godini_da_badat_sas_studeni_zimi_i_hladni_leta-374351.html", "text": "По-хладното и дъждовно време това лято е резултат от фаза на 11-годишен цикъл, в която се намира Слънцето сега. Това каза доц. Борис Комитов – ръководител на Центъра за слънчев и слънчево-земен мониторинг в Стара Загора, цитиран от БНР. Според експерта, под влияние на слънчевия минимум, който ще бъде достигнат през 2019 г., следващите няколко години ще са със студени зими и хладни и дъждовни лета. „България да се ориентира към климатично-независима икономика. Трябва да имаме разумна стратегия в областта на икономиката, реиндустриализация, отглеждане на културите, които съответстват на нашите условия, примерно каквито са били през 19 век. Тогава не са се сеели субтропични култури. Морският туризъм ще става все по-непечеливш през следващите десетилетия\", коментира още доцентът. Според него страната ни трябва да развива ядрената енергетика и топлоелектрическите централи. Той определи като „спекулации\" твърденията, че въглеродният двуокис от ТЕЦ-овете може да повлияе на климата.", "date": "2018.08.02", "title": "Очакват следващите години да бъдат със студени зими и хладни лета"}
{"url": "http://standartnews.com/balgariya/shest_pati_se_uvelichil_broyat_na_polzvalite_na_uslugata_topal_obyad-374352.html", "text": "Почти шест пъти са се увеличили потребителите на услугата \"Осигуряване на топъл обяд\" от началото на дейностите по нея през 2015 г. Това отчитат от Агенцията за социално подпомагане (АСП). Услугата се изпълнява по Оперативната програма за храни и/или основно материално подпомагане, съфинансирана от Фонда за европейско подпомагане на най-нуждаещите се лица, като в момента топъл обяд получават повече от 49 000 нуждаещи се в 205 общини и райони на територията на цялата страна. Осигуреното финансиране е за над 100.5 млн. лв. За сравнение, при старта на дейностите по програмата през 2015 г. от услугата са се възползвали около 8300 жители на 86 общини, допълват от АСП. Топъл обяд се предоставя на хора, които получават месечни социални помощи, хора с тежки увреждания и невъзможност за самообслужване, хора с доказана липса на доходи и близки, които да се грижат за тях; семейства и самотно живеещи пенсионери с ниски доходи, които не им позволяват да се издържат сами; скитащи и бездомни лица. В рамките на предоставянето на услугата са предвидени и средства за подкрепящи мерки, което осигурява възможност подпомогнатите да получат и допълнителна помощ. Тя се планира на базата на индивидуална оценка на нуждите на подкрепените хора и семейства. Те получават консултации - индивидуални или групови, как да получат определени социални помощи или други социални услуги; съдействие при попълване на документи пред различни институции, за ползване на здравни или образователни услуги, за търсене на работа, подкрепа за настаняване в жилище на бездомни лица и др. В някои общини на правоимащите се предоставят и дрехи от първа необходимост, както и допълнителни помощи за отопление с твърдо гориво. На места се осигуряват здравни медиатори, както и придружители, за да може лицата да се възползват от различни административни услуги, да посетят болнично заведение и др. Осигуряват се и групови посещения на културни мероприятия с цел по-добра социализация. В резултат от ползотворното сътрудничество между Агенцията за социално подпомагане и общините в последните две години дейността достигна и до най-малките населени места в страната, допълват от АСП. Съвместните усилия са довели и до отлични финансови резултати в изпълнението на оперативната програма, отчитат от АСП. Към момента финансовият ресурс по нея, който бе увеличаван многократно, е договорен почти напълно, като стойността на сключените договори надхвърля 98 на сто от бюджета на процедурата. С оставащите до края на Програмата финансови средства с топъл обяд ще бъдат подкрепяни само на най-уязвимите и крайно нуждаещи се хора, за които тази храна е от жизнена необходимост.", "date": "2018.08.02", "title": "Шест пъти се увеличил броят на ползвалите на услугата „Топъл обяд“"}
{"url": "http://standartnews.com/balgariya/4_po_rihter_lyushna_bansko_i_regiona-374355.html", "text": "Земетресение с приблизителен магнитуд 4 по скалата на Рихтер е регистрирано в района на Банско. Това съобщи Агенция Фокус, като се позова на Института по сеизмология при БАН. Трусът е станал в 17.17 часа в района югоизточно от град Банско, на 130 км южно от София. Усетен е на и на територията на София и Пловдив, както и в околните села на Банско и Гоце Делчев. До момента няма информация за вторични трусове. Няма нанесени щети от земетресението в района на Банско, съобщил за Фокус директорът на РДПБЗН-Благоевград инж. Георги Пармаков. Трусът е бил усетен още в Разлог и Гоце Делчев. Няма паника сред населението.", "date": "2018.08.02", "title": "4 по Рихтер люшна Банско и региона"}
{"url": "http://standartnews.com/balgariya/dogovorat_za_priyatelstvo_mezhdu_sofiya_i_skopie_stana_na_godina-374356.html", "text": "Само година след като подписахме Договора за приятелство, добросъседство и сътрудничество, вече се усеща позитивен резултат за двустранните ни отношения. Това заяви министър-председателят Бойко Борисов по време на срещата си с премиера на Република Македония Зоран Заев в Благоевград, където двамата отбелязват съвместно 115-годишнината от Илинденско-Преображенското въстание. Съобщението е на правителствената пресслужба. Премиерът Борисов е изразил удовлетворение от новия дух на сътрудничество, който се е настанил трайно в отношенията между България и Република Македония, след подписването на договора. По думите му вече са налице положителни ефекти по отношение на търговията, стокообмена и туристопотока между двете страни. По време на срещата е обсъдено също така състоянието на граничните контролно-пропускателни пунктове между България и Република Македония, възможностите за подобряване на работата им и за откриването на нови. Договорът ни за добросъседство с Македония и преговорите за името й с Гърция дадоха на съседката ни дата за преговори за ЕС и покана за НАТО, каза по-късно Борисов на официалната церемония по време на честването на Илинденско-Преображенското въстание в Благоевград. Борисов, че миналата година българското и македонското правителство са успели да подпишат Договора за добросъседство между двете държави. „Не вярвахме и ние, че ще успеем, но проявихме храброст и го подписахме. Нещо, което обикновено пораждаше бой. Не спор – бой. Заедно с колегата Заев и неговия кабинет миналата година отидохме в Скопие на гроба на нашия светец и герой Гоце Делчев. Сега Зоран Заев с неговите колеги е тук да се поклони и да сложим венците пред паметника му. Заедно бяхме на 24 май в Рим. Почетохме заедно светите ни братя апостоли Кирил и Методий. Положихме огромна, макар и тиха дипломация\", каза премиерът. Той поздрави гръцкия премиер Алексис Ципрас и македонския си колега Зоран Заев, че един десетилетен спор за името на Македония е преодолян. „И се надяваме да завърши\", коментира Борисов. „На тази историческа дата надминахме разликите. Определихме договора като точка за общото ни бъдеще. Няма по-голяма символика от това, младите македонци и българи показаха висока историческа отговорност\", обяви македонският премиер Зоран Заев. „Изпращаме силно послание към региона и към света, че така се гради приятелство и добросъседство, така се развива сътрудничество, така се мисли за националния, регионалния и общия мир, така се осигурява стабилност\", коментира Зоран Заев. „Сграбчихме момента, който отвори перспективи, значими за двустранните ни отношения, за европейската интеграция на Македония и за стабилността и просперитета на целия ни регион\", посочи той. „Днес тук пред паметника на великана и революционер Гоце Делчев, който преди повече от един век знаеше, че ще утрешната зора ще дойде и за нас, сред сегашните и бъдещите поколения отбелязваме 115 години от Илинденско-Преображенското въстание. Изразявам силна благодарност към България, че мога да бъда част от тази светиня\", каза още Зоран Заев.", "date": "2018.08.02", "title": "Договорът за приятелство между София и Скопие стана на година"}
{"url": "http://standartnews.com/balgariya/zapochna_pohodat_po_stapkite_na_rilskiya_chudotvorets-374364.html", "text": "За девета поредна година започна поклонническият поход \"Рилският чудотворец\". Традиционно шествието тръгва на 1 август от столичния старинен храм \"Св. София - Премъдрост Божия\", с отслужването на тържествена св. литургия. Поклонническият път „Рилският Чудотворец\", се организира от Богословския факултет на Софийския университет „Св. Климент Охридски\", Столична община и храм „Св. София – Премъдрост Божия\" и е с благословението на Негово Светейшество Софийския митрополит и Български патриарх Неофит. Богослужението беше оглавено от ставрофорен иконом Ангел Ангелов, духовен надзорник и предстоятел на храма, в съслужение със свещеници. След богослужбата стотиците участници се отправиха с литийно шествие към Ротондата „Св. вмчк Георги Победоносец\", където са престояли мощите на преп. Йоан Рилски. Походът ще завърши на 6 август - Преображение Господне. Участниците в шествието ще извървят пеша целия път от София до Рилската света обител - по стъпките на мощите на рилския пустиножител. В своята първа вечер участниците в похода ще се съберат в хижата „Кумата\" на Витоша. В близкия храм „Св. Иван Рилски\" ще бъде отслужена вечерня с Богородичен канон, както ще е всяка вечер през тази седмица. Всеки ден ще се чете и акатист на преп. Йоан Рилски.", "date": "2018.08.02", "title": "Започна походът по стъпките на Рилския чудотворец"}
{"url": "http://standartnews.com/balgariya/lekarskiyat_sayuz_za_sluchaya_v_pleven_imame_vmenena_no_nedokazana_vina-374362.html", "text": "Относно случая с починалата родилка в УМБАЛ „Георги Странски\", град Плевен, ръководството на Български лекарски съюз иска преди всичко да изкаже своите искрени съболезнования към близките на починалата пациентка.  Съсловната организация припомня, че в своята дейност и възгледи, винаги се е придържала към два основни принципа. Първо, категорично се противопоставяме на популяризиране на вменена, но недоказана вина, което е и основно правило в постановката и разбиранията на Европейския съд по правата на човека. Докато по създал се медицински проблем, не бъде извършено щателно разследване относно възможните причини за настъпилите последици, всеки гражданин следва да бъде неприкосновен от уронващи името му упреци, както и вменяващи му недоказана вина коментари. Второ, лекарската гилдия е особено чувствителна към създаване на усещане за колективна вина. Дори и да са налице виновно извършени действия, не бива да забравяме, че вината винаги е индивидуална, а не обща, поради което е неприемливо укорът за допусната грешка да рефлектира върху цялото съсловие. Тиражирането на недостоверна информация, без доказателства и фактология, по особено чувствителна тема като майчиното и детско здраве, създава недоверие към българските медици и нагнетява допълнително напрежението сектора, компрометира лечебно-диагностичния процес и създава предпоставки за агресия у пациенти. Това носи единствено и само негатив за системата и обществото, и не е от полза за никого. Ръководството на съсловната организация вярва, че обществото ще успее да осъзнае, че лекарската професия е призвание и всички ангажирани с нея, се водят от принципа „Primum non nocere\" (от лат.) - „На първо място: не вреди! Тази постановка е залегнала във възприятията на всички лекари, които на първо място се опитват да помогнат на своите пациенти, дори и в случаи на заболяване с повишена риск и опасност от неблагоприятен ход. БЛС заявява своята категорична готовност да съдейства по всички възможни начини на ИАМО и РЗИ Плевен, органите, които са заети с проверките по случая, така че казусът да бъде своевременно разрешен и обществеността да бъде успокоена. При доказан от компетентните органи пропуск от страна на медицинския екип на УМБАЛ „Георги Странски\" Плевен, БЛС своевременно ще предприеме позволените от Закона за съсловните организации на лекарите и лекарите по дентална медицина действия.", "date": "2018.08.02", "title": "ЛЕКАРСКИЯТ СЪЮЗ: За случая в Плевен имаме вменена, но недоказана вина"}
{"url": "http://standartnews.com/balgariya/brekzit_preprati_bg_studentite_v_holandiya-374363.html", "text": "Брекзит изигра лоша шега на английските университети, като масово препрати бг студентите в Холандия. Висшите училища в Страната на лалетата подходиха стратегически и намалиха наполовина таксите за всички кандидати от ЕС, като в същото време увеличиха програмите си на английски. В резултат само тази година холандските университети са приели с 20 на сто повече български студенти, отколкото през миналата. Нашенците вече ще плащат там само 1030 евро, вместо 2000 евро за първата година от обучението си. Така Холандия се превръща в една от много търсените образователни дестинации в Европа, като се очаква тази година натам да заминат 1500 български студенти, сочат данните на фирма \"Интеграл\". Първите 400 български първокурсници получиха своите документи за записване и настаняване на финална среща в София, организирана от международното изложение „Световно образование\", с който традиционно пътуват значителна част от студентите. Целта е преди началото на академичната учебна година те да получат основни насоки за първите си дни в чужбина и да се запознаят с останалите българи, които ще се обучават в Холандия. Най-голям е броят на приетите студенти в специалностите бизнес и икономика, програмиране и компютърни науки, арт и дизайн програми – интериорен, графичен, дизайн на електронни игри, психология, медии и комуникации. Отчита се засилен интерес и към по-нетрадиционни специалности като спортен мениджмънт, мениджмънт на събития и авиоинженерство. Най-предпочетени са  университетите по приложни науки Фонтис и Хага, университетите в Грьонинген,  Ханзе и Тилбург. Холандия е първата и най-голяма алтернатива на Великобритания, като очакванията са в следващите години да има още по-голям ръст на кандидатурите. Доказателство за това е и поредната запълнена група от бъдещи кандидат-студенти, които са се записали да посетят 5 холандски университета през септември, коментират консултантите на „Интеграл\". Въпреки засиления интерес към образованието в Дания, тук бройката на първокурсниците е значително  по-малка като очакванията са в страната да отпътуват около 100 българи. Като причина за това консултантите посочват  ограниченията в квотите за чужденци, завишените изисквания към за нивото на владеене на английски език. (изискването за миналата на IELTS се е повишила от 6.0, за тази е 6.5), което поставя пред кандидатите и нови предизвикателства. Има и нови изисквания за хорариум часове по определени предмети и по-селективната процедура на прием. Българи ще изучават в Дания туризъм, маркетинг, мултимедиен дизайн и комуникации,икономика и Бизнес администрация и ИТ. Сред предпочитаните университетите са  Бизнес академията в Орхус, VIA и университетът в Копенхаген. Кандидат магистрите се ориентират основно към Aarhus University. Преди няколко години български студент, учещ там, спечели награда за най-добра магистърска теза в целия свят. Борис Георгиев  днес вече е доктор по икономика. Холандия продължава да отпуска и кредити за студентите си от Европа. За разлика от Англия, която първо дава парите, а после си иска вноските, Страната на лалетата, първо иска вноската за първата учебна година, но после ти я възстановява. Обещава и финансова помощ за студенти, чиито доходи са под определена сума. Разглеждат се постъпленията на семействата и почти всички българчета, учещи там, влизат в този списък, тъй като финансовата летва е доста висока, обясняват от \"Световно образование\". Отделно от това децата имат и право на помощ за транспорт. Повечето от тях обаче не се възползват от нея, защото се придвижват с велосипеди. Холандските университети ти осигуряват и дни на отворените врати - тоест възможност да посетиш вуза и да го разгледаш, да се запознаеш с преподавателите си и да решиш дали действително искаш да учиш там. Любопитното е, че вузовете са два типа - едните са само практически ориентирани, а другите са с академична насоченост. За да не се объркват кандидатите, проект \"Световно образование\" съветват да се проверяват сайтовете им или да се питат българските фирми, които дават консултации за обучение в чужбина. Първите обикновено започват да предлагат на студентите си практики и стажове още от втори курс, при това във фирми, с които вузовете имат партньорство и които им се заплащат, така че младежите могат да изкарат и допълнителни пари. Първите българчета, които ще заминат в холандски университети, пътуват в началото на септември.", "date": "2018.08.02", "title": "Брекзит препрати бг студентите в Холандия"}
{"url": "http://standartnews.com/balgariya/puskat_shemata_za_ustoychiva_zaetost_za_hora_s_uvrezhdaniya-374349.html", "text": "От 15 август бюрата по труда започват да набират заявки от работодатели, които желаят да наемат на субсидирано работно място хора с над 75% увреждания. Това обяви в интервю за БНР заместник социалният министър Зорница Русинова. Схемата с европейско финансиране цели да постигне устойчива заетост за хората с увреждания, каза тя. Малко над 13 хиляди са хората с увреждания в трудоспособна възраст, регистрирани в бюрата по труда. С 20 милиона лева от Оперативна програма \"Човешки ресурси\" се очаква работодателите да наемат хиляда от тях. Бизнесът ще получава парите за заплати на база минимални осигурителни прагове за 24 месеца. „Допълнително ще осигурим и наставник. Целта ни е да стимулираме работодателите максимално дълго да задържат хората с увреждания на работното място и даваме един допълнителен бонус от шест заплати, ако след тези 24 месеца, в рамките на шест месеца, работодателят задържи човека с увреждане на същото работно място, което на практика означава заетост от три години. Това означава и прескачане на прага за срочен трудов договор\", каза заместник социалният министър Зорница Русинова. Очаква се схемата да активизира и още хора, които не са регистрирани в Бюрата по труда и не търсят активно заетост.", "date": "2018.08.02", "title": "Пускат схемата за устойчива заетост за хора с увреждания"}
{"url": "http://standartnews.com/balgariya/knsb_vav_vsyako_treto_domakinstvo_sredstvata_na_chovek_sa_pod_liniyata_na_bednost-374329.html", "text": "Във всяко трето домакинство средствата на човек са под линията на бедност – това сочат данни на КНСБ. Така се оказва, че над 2,2 милиона българи се налага да се справят с под 321 лева на месец. Според изследването на синдиката във Видин, Кюстендил и Благоевград средните заплати са два пъти по-ниски от необходимите средства за месечна издръжка на живота. Още от данните на КНСБ се очаква да бъдат представени по-късно днес.", "date": "2018.08.02", "title": "КНСБ: Във всяко трето домакинство средствата на човек са под линията на бедност"}
{"url": "http://standartnews.com/balgariya/kariera_za_varovik_vdiga_na_protest_11_starozagorski_sela-374336.html", "text": "Жители на 11 села в старозагорско заплашват с блокада на пътища заради строителството на кариера за варовик. Тя се намира в местността Кереч Търла в землището на три села – Едрево, Оряховица и Братя Кунчеви. Според оценката за въздействие на околната среда, дълбочината на добив на инертни материали ще е 60 метра, на площ от близо 800 декара. Кметът на Едрево Динко Дедев е категоричен: „Това става два пъти по-голям проход от Хаинбоаз, променя се и климат, и абсолютно всичко. От инициативния комитет посочват и че на ден ще минават по най-малко 10-15 камиона с по десетки тонове товар. Само на 2 километра от местността Кереч Търла е кариерата в село Братя Кунчеви. По закон, в землището на едно населено място, не може да има две кариери. Но в писмен отговор от Министерството на околната среда и водите  става ясно, че съществуващата вече кариера не е отразена. „Ние знаем какво значи взривни дейности, защото сме го изпитали на гърба си. Втора кариера в Братя Кунчеви ще ни бъде прекалено много\", категоричен е кметът Георги Георгиев. Местността, където ще е новата кариера, е и вододайната зона на 2 села. Според разрешителното, за изкопните работи ще се използва взривяване. „Това са карстови извори – един гръм и водата се губи. Ние нямаме друга алтернатива на захранване, освен тази вода, изворната вода\", подчертава Динко Дедев. Според разрешителното, 750 декара в местността Кереч Търла ще бъдат използвани за добив на допамит и варовик. Сега на това място има гора. Според разрешителното – тя не е от ценни дървесни видове. „В решението на ОВОС, което е издадено преди около четири години и половина, не са обсъдени отрицателните становища – както на община Стара Загора, така и на Община Николаево, така и на Регионална дирекция по горите\", отбелязва секретарят на община Стара Загора Делян Иванов. Хората настояват за мораториум върху разрешителното за дейността на кариерата и за нова оценка на въздействието върху околната среда, в която да бъде отчетено и тяхното мнение. В противен случай заплашват с блокада на пътища и гражданско неподчинение.", "date": "2018.08.02", "title": "Кариера за варовик вдига на протест 11 старозагорски села"}
{"url": "http://standartnews.com/balgariya/hotel_marinela_otnovo_se_narezhda_sred_nayluksoznite_hoteli_v_sveta_s_nominatsii_za_world_luxury_hotel_awards-374383.html", "text": "За трета поредна година Хотел Marinela Sofia ще вземе участие в едни от най-престижните международни туристически награди World Luxury Hotel Awards и отново ще се позиционира сред най-луксозните хотели в света с цели три номинации -  „Луксозен дипломатически хотел\", „Луксозен хотел и конферентен център\" и „Луксозен модерен хотел\" World Luxury Hotel Awards е върх на постиженията в сектора на луксозния хотелиерски бизнес, предлагаща международно признание, гласувано от гости, туристи и участници от индустрията. През 2016 г. перлата в короната на Victoria Group получи приза World Luxury Hotel Awarad в категория „Луксозен бизнес хотел\" на официална церемония в Доха и се  нареди сред международно признанати хотели, като хотел „Армани\" в Милано, хотел „Кемпински\" в Доха и много други световно известни брандове в туристическия бизнес. През 2017 г. хотел Marinela Sofia получи три приза World Luxury Hotel Awards за, съответно: най-луксозен бранд в Източна Европа, най-луксозен хотел и конферентен център и най-луксозен бизнес хотел. Подкрепете ни и тази година като гласувате на   до 31 Август 2018 г.", "date": "2018.08.02", "title": "Хотел „Маринела“ отново се нарежда сред най-луксозните хотели в света с номинации за World Luxury Hotel Awards"}
{"url": "http://standartnews.com/balgariya/fandakova_za_tsarskite_konyushni_planat_e_kategorichen_stroitelstvo_e_nevazmozhno-374337.html", "text": "Най-сигурната защита е през плана и за Царските конюшни планът е категоричен. За съжаление има сгради, които са в риск. Това заяви в студиото на предаването „Здравей, България\" по Нова телевизия столичният кмет Йорданка Фандъкова. По думите й ново строителство е невъзможно и това е факт. „Поисках да се даде официално най-високият статут „паметник на културата\", за да може максимално да се опазят тези сгради\", обясни столичният кмет. Оценката на комплекса е за 18 млн. лв. „Собственикът е поискал втори оценител. Така че със сигурност службите ще си свършат работата\", подерта Йорданка Фандъкова. Кметът на София гарантира, че строителство няма да се случи. Тя припомни, че дори и да падне статутът в съда, след три месеца министърът пак може да го върне. „Това е истинска битка, защото там интересите са много големи\", обясни Фандъкова. Според нея собствениците купуват сгради, без да се интересуват, че са културно наследство. „Ние няма да позволим това да се случва лесно, ще направим всичко възпожно, ще се борим в съда. Нашата цел е да не допуснем бъдещо строителство и сградата да бъде запазена във вида, в който съществува\", смята още столичният кмет. По думите й вече 5 сгради паметници на културата са реставрирани, като предстои същата съдба да сподели още сгради. „Трябва да се знаят тези примери\", категорична е Фандъкова, допълвайки, че Столична община има собствена програма за реставриране на културни сгради.", "date": "2018.08.02", "title": "Фандъкова: За \"Царските конюшни\" планът е категоричен. Строителство е невъзможно!"}
{"url": "http://standartnews.com/balgariya/eradev_balgariya_e_edna_ot_stranite_s_naymalko_signali_za_dvoen_standart_pri_hranite-374333.html", "text": "Когато има повече обществена активност по темата за двойния стандарт при храните и напитките, производителите и търговците започват да предлагат на пазара и по-качествени продукти. В същото време, обаче, България е една от страните с най-малко сигнали по темата. Това посочи в студиото на „Тази сутрин\" евродепутатът Емил Радев (ГЕРБ/ЕНП). Той и колегата му Андрей Новаков са автори на програма за справяне с двойния стандарт. Тя ще разполага с 1,3 млн. лв. „С тях ще се подпомогнат потребителските организации за тестове с храни, за сравнителни анализи, за информационни кампании, даже за колективни искове\", посочи Радев. По думите му този тип тестове са скъпи, последните правени от българската страна са стрували десетки хиляди – а в същото време е редно потребителските организации да имат този инструмент. Освен това националните органи за защита на потребителите в момента трудно санкционират мултинационалните компании. Затова и целта на нашите евродепутати са законодателни промени за централен европейски орган, който да санкционира на ниво ЕС. Радев отбеляза, че дълги години ЕК даже не е признавала, че този проблем съществува. По темата с решението на КС за Истанбулската конвенция, евродепутатът отбеляза, че в международния документ има много ясни механизми за борба с домашното насилие, но след отсъждането, че е в противоречие с основния закон няма как да продължим напред с ратификацията. Радев беше категоричен, че когато ЕС започне да прилага конвенцията, България няма да бъде принудена да променя вътрешното си законодателство, а само ще се облекчат процедурите по съдебното сътрудничество, когато, например, извършител на домашно насилие се опита да бяга в чужбина.", "date": "2018.08.02", "title": "Е.Радев: България е една от страните с най-малко сигнали за двоен стандарт при храните"}
{"url": "http://standartnews.com/balgariya/nad_2300_lv_tryabvat_za_normalen_zhivot_na_chetirichlenno_semeystvo_mesechno-374338.html", "text": "За да си осигури нормален живот, четиричленно домакинство - двама възрастни и две деца – трябва да има доходи в размер на поне 2361,28 лв. месечно. Това показват последните данни на Института за синдикални и социални изследвания (ИССИ) на КНСБ. Данните бяха представени от президента на КНСБ Пламен Димитров и от експерта на ИССИ Виолета Иванова. Парите са нужни за покриване на разходите за храна, поддържане на жилището, здравеопазване, транспорт и почивка. За човек от домакинство необходимите средства за нормален живот са  590,32 лв. Издръжката нараства с 36 лева от началото на годината. Нетният размер на средната работна заплата трябва да е около 1200 лева на човек,  за да може семейството да живее нормално, но не повече от 20 процента от българските наемни работници получават  подобни заплати. Средното нетно възнаграждение през март е по-ниско с 321 лева, или с около 27 на сто от средните стойности , необходими за покриване на издръжката на живот, каза Пламен Димитров. В София необходимите средства за нормален живот са 3078 лева за четиричленно домакинство, а за човек от домакинство  - 769.56 лв. Издръжката на живот в столицата надхвърля средните нива на издръжка в страната с 30,3 процента.  Ако доходите на домакинството се формират само от заплатите на двамата родители, то за всеки от тях нетната средна работна заплата не трябва да бъде по-ниска от 1539 лева. Официалните данни за трудовите възнаграждения в столицата за март тази година отчитат нетна средна работна заплата от 1168 лева или бруто 1505 лв. , която е с близо 24,1 на сто по-ниска от реално разполагаемия доход за покриване на издръжката на живот на един човек. 31,1 на сто от домакинствата в България са с общ доход на човек от домакинство до 321 лв. или това са близо 2 243 000 души.   44 на сто от домакинствата са с общ доход на човек от линията на бедност (321 лева)  до необходимите средства за издръжка на живот, а 29,4 на сто от домакинствата са с общ доход на човек над издръжката на живот. Броят на бедните домакинства намалява, но се запазват високите им равнища, коментират синдикалните експерти. Според тях от икономическия подем на страната не са облагодетелствани всички, а това води до диференциация и подоходно неравенство между най-богатите и най-бедните. Данните на Евростат са допълнителен аргумент за това твърдение, отбелязват от КНСБ. Според тях най-богатите 20 процента от населението получават 8,2 пъти повече от най-бедните 20 процента. Година преди това разликата в доходите им е била 7,7 пъти, а през 2012 г. - 6.6 пъти. Според наблюденията на анализатори в области като Видин, Кюстендил и Благоевград нетният размер на средните трудови възнаграждения са едва около 50 процента от необходимия размер за издръжката на живот. Годишният темп на нарастване на издръжката достига до 3,3 на сто, като за първи път след 2012 година надхвърля три процента.  Според експертите това дава основание да се смята, че ценовите равнища се стабилизират и инфлацията влиза в рамките на умерените граници.", "date": "2018.08.02", "title": "Над 2300 лв. трябват за нормален живот на четиричленно семейство месечно"}
{"url": "http://standartnews.com/balgariya/75_339_sluchaya_sa_preminali_prez_ombudsmana_za_tri_godini-374339.html", "text": "За три години институцията на омбудсмана е работила по 75 339 случая. Това заяви Мая Манолова по време на отчет за работата си по повод три години от избора й за омбудсман. Над 450 са били колективни жалби от 2015 г. до 2018 г. В приемните на омбудсмана в страната са приети 42 690 души за три години. Екипът на омбудсмана е работил по 32 649 жалби, от които приключени са 31 078. Отправени са 2636 препоръки до държавни и административни органи, като според статистиката всяка втора е изпълнена изцяло или частично. Омбудсманът коментира, че институцията се сблъсква в работата си с отказ и нежелание на администрацията да си свърши работата, с лобистки интереси и опити за внушения че проблемът не може да бъде решен. По думите й броят на жалбите показват, че хората имат вяра в институцията. Манолова обяви и топ 5 на нарушените права на гражданите. На първо място са правата на потребителите - 8 325 броя жалби, следвани от жалби за нарушени социални права - 4376. Според изнесените данни има скок на жалбите за чиста околна среда и право на собственост - 3 286. На четвърто място са нарушенията в изпълнителното производство - 2 637 жалби и за правото на добро административно обслужване - 1599 жалби. Омбудсманът коментира и резултатите от приетите по нейна инициатива законодателни промени свързани с т.нар. Модерно робство и неприемливата практика на некоректните работодатели да не плащат заплати. В резултат на промените, влезли в сила от 1 февруари 2018 г. към днешна дата 1643 работника са получили своите неплатени възнаграждения от Фонда за гарантиране на вземания в размер на 2 940 971 лв. За сравнение през 2017 г. са изплатени 716 941 лв. Манолова обяви, че предстоят плащания на заплати на още около 700 души, работещи във веригата \"Пикадили\", обявила несъстоятелност. Както и на 100 работници от \"Карфур\", които ще получат неплатените си възнаграждения. Според данни от Главна инспекция по труда, след тези законови промени са внесени 35 искания за откриване на производство по несъстоятелност срещу работодатели, които са били некоректни към своите служители. Манолова допълни, че има 78 предприятия, които са си изплатили заплатите пред заплаха. По думите на Манолова се е създала нетърпимост към такива работодатели. По време на отчета беше отбелязан още и успехът с промените в КСО, които позволиха в началото на годината около 450 подземни миньори от рудник \"Бабино\" да получат възможност за пенсиониране и още 100 миньори от \"Бобов дол\". Омбудсманът обяви, че на дневен ред стои работата по провеждане на цялостна реформа на политиките за хората с увреждания, а не само даването на повече пари за тази сфера. Екипът на институцията работи още по законодателни предложения насочени към Закона за фалит на физическите лица и ограничаването на свърхправомощията на банките, както и по законодателство, което да ограничи произвола на колекторските фирми.", "date": "2018.08.02", "title": "75 339 случая са преминали през омбудсмана за три години"}
{"url": "http://standartnews.com/balgariya/sad_zadalzhi_tsik_da_vavede_mashinnoto_glasuvane_do_polovin_godina_-374340.html", "text": "Административният съд на София е задължил Централната избирателна комисия (ЦИК) да въведе машинното гласуване до половин година. Делото беше заведено от бившите депутати Мартин Димитров и Петър Славов. Според решението на съда, като алтернатива на хартиените бюлетини, ЦИК трябва да осигури и машини за гласуване във всяка секция. Това трябва да стане до февруари 2019 г. - няколко месеца преди вота за Европейски парламент. Според Изборния кодекс машинно гласуване трябваше да има още на извънредния парламентарен вот през март 2017 г. Тогава бе обявена обществена поръчка, но заради кратките срокове се яви само един кандидат, за който по-късно се разбра, че не може да осъществи поръчката. Решението на съда не е окончателно и Централната избирателна комисия ще го обжалва.", "date": "2018.08.02", "title": "Съд задължи ЦИК да въведе машинното гласуване до половин година"}
{"url": "http://standartnews.com/balgariya/19_sa_arestuvanite_pri_spetsaktsiyata_na_gdbop_v_burgasko-374341.html", "text": "Към момента е известно, че 19 човека са задържани при спецакция на ГДБОП под ръководството на Специализираната прокуратура в Бургаска област. Това съобщи заместник-главният прокурор Иван Гешев по време извънреден брифинг, който се проведе пред сградата на ОДМВР-Бургас, цитиран от Агенция Фокус. Гешев даде подробности за днешната спецакция. По думите му Димитър Желязков е обявен за общодържавно издирване. Гешев каза още, че до края на деня ще стане ясно срещу кои от задържаните ще бъдат повдигнати обвинения, както и ще бъде издадена европейска заповед за арест. Според Гешев става въпрос за мащабна организирана престъпна група. Намерени са били оръжия, десетки адреси са претърсени. По думите му ще има обвинения за палежи на коли и обекти. Групата е действала по Южното Черноморие, ползвала се е с влияние в страната. „В имот в несебърското село Кошарица са открити жена и дъщеря на задържан мъж от Плевен, което говори за връзки на престъпната група в страната\", каза още зам. главният прокурор. Гешев добави, че действията по разследването текат само от няколко часа и това е една първоначална информация, която може да се даде. „Очаква се утре да бъде даден подробен брифинг в Съдебната палата в София, в която ще участват представители на Специализираната прокуратура, ГДБОП и ОДМВР - Бургас, където ще бъде дадена подробна информация, с която ще се разполага и ще се анализира към утрешния ден\", добави Гешев.", "date": "2018.08.02", "title": "19 са арестуваните при спецакцията на ГДБОП в бургаско"}
{"url": "http://standartnews.com/balgariya/knsb_otreche_doklad_na_svetovnata_banka__politsaite_ni_sa_ponisko_plateni-374348.html", "text": "Българските служители в сектор \"Сигурност \" получават 2, 6 пъти по-малко в реално изражение (по покупателна способност) от тези в Швеция и 1,7 пъти по-малко от словенците. Това каза лидерът на синдиката Пламен Димитров, който коментира оповестен доклад на Световната банка в медиите, според изводите на който българските полицаи са най-добре платените в Европа и заплатите им са съпоставими с тези на колегите им в Швеция и Норвегия. Той уточни, че докладът първоначално е представен като документ на Световната банка, но след това банката се е разграничила от изследването и е станало ясно, че то е правено по поръчка на българското финансово министерство и е платено от ведомството. От КНСБ коментираха, че методологията на изследване в доклада е изключително неясна, съпоставят се несъпоставими величини, показват се странни съотношения. Разходите, които се коментират са по странен начин съотнесени с БВП на глава от населението, каза Пламен Димитров. В  980-те  евро (или 1776 лева), споменати в доклада, се калкулират и разходите за социални осигуровки, като според същия доклад те са около 51 процента. Когато се махнат тези 51 на сто от 1776 лева, остават 881 лева. Тези пари се облагат с данък от 10 процента и реално нетната заплата, която получава служителят е 800 лева, каза Любомир Костов, икономист на КНСБ. Според него България във всички страници на доклада се сравнява със страни от Балканския полуостров, а не трябва да се забравя, че България е външна граница на ЕС и разходите в този сектор не трябва да се сравняват със страни като Албания, Македония, Черна гора, Сърбия. Той допълни, че числата сами по себе си са верни, но са така представени и тълкувани в доклада, че се създава усещането, че полицаите и пожарникарите в България получават заплати като тези в Швеция. Не трябва да се забравя, че има 13, 5 процента незаети места в сектора, допълни Костов. Според Костов този доклад е опит на изпълнителната власт преди бюджетната процедура да си осигури аргумент да не увеличава разходите в тези публични дейности. Венцислав Станков, президент на Националния синдикат на пожарникарите и спасителите в България към КНСБ, коментира, че един пожарникар в България след увеличенията от 1 януари и от 1 март 2018 година, получава между 900 и 1100 лева. Това са служителите, които работят на терен, а не ръководен състав. По проучвания на синдиката в сферата на пожарната безопасност и защита на населението в Европа се отделят между 0,6 до 1,1 на сто от БВП в скандинавските страни. В България едва достигаме 0,2 от БВП, каза Станков. Според него трябва да се прекрати това перманентно недофиннасиране на сектора, за да се повиши услугата за населението. Синдикалистът отбеляза, че са съгласни, че неправилно се управлява човешкия ресурс в структурите на МВР като цяло. Те настояват административната тежест да се намали за сметка на увеличението на служителите, които са на терен - пожарникари и полицаи. Той отбеляза, че в доклада се препоръчва служителите да останат същият брой, но разпределението им по области да е по-ефективно. Според Станков е чудно по каква методика са изчислени процентите, защото България е една от страните с много малък брой пожарникари на 1000 души население - под 0,8 на сто, а в Европа средният брой пожарникари е много по-голям -  в Австрия наближава 19 на 1000.", "date": "2018.08.02", "title": "КНСБ отрече доклад на Световната банка – полицаите ни са по-ниско платени"}
{"url": "http://standartnews.com/balgariya/zapochva_ukrepvane_na_svlachishteto_po_patya_smolyanmadan-374345.html", "text": "Алпинисти монтират анкери, за да бъдат поставени високоякостни мрежи, които да предотвратят срутването на скална маса по пътя Смолян-Мадан в района на с. Тикале. След това ще пристъпим към мерки за трайно укрепване. Целта ни е движението да бъде пуснато до 15 септември. Това съобщи заместник-министърът на регионалното развитие и благоустройството инж. Валентин Йовев. Днес той беше в Област Смолян, където заедно с областния управител Недялко Славов и заместник-областния управител Владимир Гърбелов инспектира свлачището по пътя за с. Забърдо и срутището в района на с. Тикале, което възпрепятства движението по път ІІ-86 Смолян - Мадан. Зам.-министър Йовев каза още, че се изготвя задание за провеждане на обществена поръчка за избор на изпълнител, който да извърши цялостно укрепване на опасния участък, за да се намери трайно решение. Според предварителните разчети укрепването ще струва около 7-8 млн. лв. Временното укрепване с обезопасителни мрежи ще струва около 1 млн. лв. В района е регистрирано и ново свлачище, което е засегнало главния водопровод, снабдяващ 6 населени места. Според Костадин Тотев от ВиК – Смолян са предприети мерки за изместване на засегнатия водопровод, за да не останат хората без вода. Още утре ще се направи връзка по ново трасе, като превключването ще трае около 1 час. „Хората няма да усетят проблем с водата, докато изместваме водопровода, защото във водоемите на селата има достатъчно количество вода\", категоричен бе той. Ръководителят на експертната работна група, ангажирана с укрепване на свлачището, доц. д-р Стефчо Стойнев – ръководител на катедра „Хидрология и инженерна геология\" в Минно-геоложкия университет „Св. Иван Рилски\" коментира, че предстои засегнатият участък да бъде интензивно стабилизиран, за да се разчисти. Данните сочат, че участъкът се намира в спокойно състояние. „Основната пукнатина, която прегледахме днес не показа процес на активизация, което означава, че изградената по-рано покривка на пукнатината, не е дала възможност да се инфилтрира значително количество вода, което е причина, въпреки проливните дъждове, да няма активизация на процеса. Данните от мониторинговите геоложки наблюдения, които извършваме, показват едно слабо деформиране, в рамките на нормалния порядък за такъв процес, но няма активизация. Това е много важно, защото ще позволи да се извършват укрепителни дейности. На този етап няма влияния и от утре може да стартират всички дейности за аварийно стабилизиране и укрепване на участъка, посочи доц. Стойнев. Той добави, че участъкът, който се нуждае от трайно укрепване, е от разклона за Тикале до новия срутищен участък в съседство, като за целта ще се изгради укрепително съоръжение. Идейните решения предвиждат изграждане на подпорна стена, която ще укрепи откоса и ще улавя отделни скални блокове, които да не могат да падат върху пътното платно и да застрашават сигурността на преминаващите. „Скалата позволява да се работи интензивно и бързо и до 15 септември ще трябва да завършим този участък\", увери той. Заместник-министърът съобщи, че по-рано днес се е образувало ново свлачище по пътя Асеновград – Смолян, преди отклонението за Лъки. Създадена е организация за отклоняване на движението през Кричим. Сигналът за него е подаден на тел. 112 и е приет от Агенция \"Пътна инфраструктура\". Веднага е започнало обезопасяване, за да бъде разчистен пътят. Продължава свличането на скална маса в с. Забърдо, където е обявено частично бедствено положение, информира още регионалният зам.-министър. Той отбеляза, че въпреки поставените предупредителни знаци туристи преминават през опасния участък, рискувайки живота си. „Рискът не си струва, защото и в момента пада скална маса. Докато не успеем да пуснем движението в едната лента е по-безопасно да се преминава пешеходно\", коментира още зам.-министър Йовев и добави, че е създадена организация за регулиране на движението с полиция. Заместник-регионалният министър информира още, че ще се търси финансиране по линия на фонда за бедствия и авария за укрепване на свлачището, защото общината няма финансови възможности. Областният управител на Смолян Недялко Славов обобщи, че към момента частичното бедствено положение остава за общините Чепеларе и Девин. Общинският кризисен щаб в Чепеларе ще прецени какво да се прави с разчистването на пътя за село Забърдо. Предстои всеки момент пътят за село Осиково да бъде възстановен, за да се осигури достъп до хората. Проблем има с наводнени 7-8 къщи в самото село.", "date": "2018.08.02", "title": "Започва укрепване на свлачището по пътя Смолян-Мадан"}
{"url": "http://standartnews.com/balgariya/speshno_vazstanovyavat_zapusheniya_pat_mezhdu_asenovgrad_i_smolyan-374346.html", "text": "Екипи на пътноподдържащото дружество работят за възстановяване на движението в участъка Нареченски бани-Юговско ханче на път III-86 Асеновград-Смолян, съобщават от Агенция „Пътна инфраструктура\". По-рано днес преминаването в отсечката бе ограничено, а трафикът бе насочен по обходен маршрут през път III-866 Кричим-Девин, заради свличане на скална и земна маса. Около 600 тона е падналата скална маса. Трафикът се възстановява в една лента. Движението в другата ще остане ограничено, тъй като има опасност от свличане на нови скални маси. За да се гарантира безопасността на пътуване в следващите дни алпинисти ще обрушат ската. Необходимо е шофьорите да карат внимателно и с повишено внимание, спазвайки пътната сигнализация. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.", "date": "2018.08.02", "title": "Спешно възстановяват запушения път между Асеновград и Смолян"}
{"url": "http://standartnews.com/balgariya/proveryavat_tsentrovete_za_sotsialni_uslugi_v_tsyala_balgariya-374347.html", "text": "Посещенията в центровете за социални услуги в страната няма да са епизодични, а контролните органи ще трябва да направят една пълна картина за това доколко услугите в общността, каквито са дневните центрове и центровете са социална интеграция и рехабилитация, предоставят качествена услуга за техните потребители. Това каза пред журналисти в Панагюрище министърът на труда и социалната политика Бисер Петков. Той добави, че контролният апарат на ДАЗД е насочен изцяло към  проверка на центровете за настаняване от семеен тип, където също има проблеми. Трябва да имаме пълна картина доколко отделни оплаквания са основателни и как да подобрим качеството на услугите. В Панагюрище потребителите са доволни, но вероятно не навсякъде е така и целта на този контрол ще е да посочи къде са проблемните места, отбеляза още министърът. По думите на Бисер Петков като цяло средствата за държавно делегирани дейности за социални услуги са недостатъчни, стигат основно за заплати на персонала, а нивата на възнаграждение не са високи. Министърът припомни, че през тази година като разход за политиките за хора с увреждания в бюджета са предвидени малко над 400 милиона лева. \"Имам предвид 268 милиона, които са по политиката за хора с увреждания и около 160 милиона, които са под формата на семейни помощи на семейства, отглеждащи деца с увреждания, което е по Закона за семейните помощи за деца. Тази година бюджетът на министерството за 2018-та се увеличи в тази част с 80 милиона - 40 процента ръст спрямо базата за 2017-та\", посочи министърът. \"Сега ще имаме приблизително същия относителен ръст на този бюджет, което не е малко и не е правено от много време, каза още Петков. Със сигурност голямото предизвикателство е как оптимално да се насочат тези средства, защото от една страна всички тези хора с увреждания очакват по-значителна финансова подкрепа от сегашните интеграционни добавки, които са в сравнително ниски размери. От друга страна се очаква да се уреди в законодателството и съответно да се осигури финансиране според индивидуалните потребности на т.нар. лична помощ, каза Петков. Той изрази надежда, че през есента ще има нова съвременна нормативна рамка на социалните услуги в страната. Общо 89 центрове за деца и младежи с увреждания има в страната и 79 за пълнолетни с увреждания, което е около една шеста от всички социални услуги, които вече надхвърлят 1000, добави социалния министър. Това са държавно делегирани дейности, за които бюджетът тази година плаща 230 милиона лева, каза още той. Министърът определи Панагюрище като добър пример за това как централна, местна власт и дарители обединяват усилия, за да се осигурят всички необходими условия. В средногорския град Бисер Петков посети дневните центрове за деца и за възрастни с увреждания. Той се срещна с кмета  Никола Белишки и областния управител на Пазарджик Стефан Мирев. По-късно министърът ще посети и \"Асарел Медет\", за да се запознае със социалната политика на компанията.", "date": "2018.08.02", "title": "Проверяват центровете за социални услуги в цяла България"}
{"url": "http://standartnews.com/balgariya/vizhda_im_se_krayat_na_valezhite-374334.html", "text": "През следващите дни температурите ще останат без съществена промяна. В петък сутринта ще бъде предимно слънчево, около и след обяд ще има временни, но значителни увеличения на облачността. Превалявания ще има на малко места в Източна България и планинските райони на Западна. Ще духа слаб до умерен вятър от изток-североизток. През почивните дни и в началото на следващата седмица ще бъде почти без валежи. Ще преобладава слънчево време с временни увеличения на облачността. В понеделник и вторник температурите слабо ще се повишат.", "date": "2018.08.02", "title": "Вижда им се краят на валежите"}
{"url": "http://standartnews.com/balgariya/nov_protest_v_kv_mladost_sreshtu_betoniraneto_na_kvartala-374325.html", "text": "Нов протест в столичния кв. „Младост\" срещу бетонирането на квартала. Граждани организират протестно шествие с цел спирането строежа на няколко сгради. Става въпрос за 8-етажен и 7-етажен блок, както и две ниски постройки към хранителен магазин. Исканията на протестиращите са Столичната община да провери всички процедури, по които са възстановени или продадени имоти в „Младост\". Те настояват за незабавно спиране на строителните дейности, както и запазване на терените в досегашния им вид и включването им в зелената система на общината.", "date": "2018.08.02", "title": "Нов протест в кв. „Младост” срещу бетонирането на квартала"}
{"url": "http://standartnews.com/balgariya/do_obyad_shte_e_slanchevo_i_yasno_sled_tova_otnovo_shte_prevali_i_pregarmi-374319.html", "text": "Днес преди обяд ниската облачност ще се разкъсва и намалява и в повечето райони ще се установи предимно слънчево време. След обяд главно в Западна и Централна България ще се развива купеста и купесто-дъждовна облачност и на места там отново ще превали и прегърми. Максималните температури ще са между 28° и 33°, в София – около 28°. По Черноморието ще е предимно слънчево. Сутринта в отделни райони ще е с ниска облачност или мъгла. Ще духа слаб до умерен североизточен вятър. Максималната температура на въздуха ще е 27-30°. Температурата на морската вода е 25-27°. Вълнението на морето ще е 2-3 бала. Над планините ще се развива купеста и купесто-дъждовна облачност и главно в следобедните часове ще има краткотрайни валежи с гръмотевици, на отделни места ще са значителни по количество. Ще духа до умерен изток-североизточен вятър. Максималната температура на височина 1200 метра ще е около 23°, на 2000 метра – около 16°. През следващите дни температурите ще останат без съществена промяна. В петък сутринта ще бъде предимно слънчево, около и след обяд ще има временни, но значителни увеличения на облачността. Превалявания ще има на малко места в Източна България и планинските райони на Западна. Ще духа слаб до умерен вятър от изток-североизток. През почивните дни ще бъде почти без валежи. Ще преобладава слънчево време с временни увеличения на облачността.", "date": "2018.08.02", "title": "До обяд ще е слънчево и ясно, след това отново ще превали и прегърми"}
{"url": "http://standartnews.com/balgariya/zaloviha_grupata_na_mityo_ochite_v_burgas-374327.html", "text": "Голяма спецакция тече в Бургас срещу банда, ръководена от несебърския бос Димитър Желязков - Митьо Очите, съобщи \"Нова тв\". По информация от източници от МВР задържани са хора, близки до обкръжението на Очите. Основната дейност на групата се предполага, че е с наркотици, разпространявани по Черноморието.", "date": "2018.08.02", "title": "Заловиха групата на Митьо Очите в Бургас"}
{"url": "http://standartnews.com/balgariya/den_na_traur_v_zlatograd_za_blasnatoto_i_ubito_13godishno_dete-374321.html", "text": "Днес е ден на траур в Златоград заради нелепата смърт на 13-годишното момче, блъснато и убито от автомобил. Националният флаг пред всички административни сгради ще бъде свален наполовина. Отменят се и всички увеселителни мероприятия. Вчера мярката за неотклонение на шофьора, който  блъснал момчето, беше удължена на задържане под стража за 72 часа, а прокуратурата ще иска и постоянния му арест. 56-годишният мъж ще отговаря за причиняване на смърт по непредпазливост. Инцидентът стана във вторник, а детето беше блъснато на тротоар близо до пешеходна пътека, след като водачът загубил контрол над автомобила си.", "date": "2018.08.02", "title": "Ден на траур в Златоград за блъснатото и убито 13-годишно дете"}
{"url": "http://standartnews.com/balgariya/plovdivskiyat_sad_gleda_merkite_na_zadarzhanite_za_strelbata_v_plovdiv-374323.html", "text": "Районният съд в Пловдив ще гледа мерките за неотклонение на тримата ММА бойци, задържани за стрелбата срещу пловдивски охранител. Те бяха арестувани два дни след покушението, като арестите бяха осъществени в Слънчев бряг. Според полицията част от тях са имали стари спорове с простреляния охранител. Проверява се кой е съпричастен към стрелбата. Прокуратурата в Пловдив образува досъдебно производство за опит за убийство. 33-годишният охранител беше прострелян в неделя рано сутринта пред дома си.", "date": "2018.08.02", "title": "Пловдивският съд гледа мерките на задържаните за стрелбата в Пловдив"}
{"url": "http://standartnews.com/balgariya/viziyata_na_ninova_za_balgariya_imashe_premiera_pred_mestniya_biznes-374317.html", "text": "Корнелия Нинова представи програмата \"Визия за България\" на среща със Съюз \"Произведено в България\". \"С представителите на Съюз \"Произведено в България\" сме на едно мнение по най-важния въпрос - че държавата трябва да има роля за развитието на икономиката. Това не е нито национализация, нито нещо немодерно\", заяви лидерът на БСП след проведената среща. По думите й това е била една от най-смислените срещи, тъй като организацията обединява  над 1500 български фирми и производители. Тя подчерта, че именно те са хората, които правят българската икономиката. Според нея те са най-наясно с проблемите и имат виждания за решение. Съюзът участва в срещата с разбирането, че става въпрос не за партийна дискусия, а за българската държавност, заяви след срещата председателят на Управителния съвет на организацията Кънчо Стойчев. По думите му предложената от БСП програма е документ, който може да стане начало на разговор между всички българи каква държава искаме, как да бъде ефективно управлявана, как да осигурява спазване на правилата, сигурността на гражданите и защитата на слабите. Дискусията е била оживена и на моменти свръхкритична, посочи той. От съюза са се ангажирали разговорите с БСП да продължат в три основни направления - борба с монополите в страната и особено в търговската дейност; подобряване на бизнес средата и мерките за борба с корупцията; данъчната политика. Корнелия Нинова също определи срещата като съдържателна. По думите й са срещнали разбиране по няколко теми - че държавата трябва да има роля в развитието на икономиката и че това не е национализация; обектите от националната сигурност да останат държавни и да се управляват професионално, а не партийно; държавата трябва да помага на българския бизнес чрез данъчни облекчения, чрез преструктуриране на Банката за развитие и чрез осигуряване на кадри. Разговорите между БСП и българския бизнес ще продължат чрез работни групи. От БСП са готови и с изследване за това в кои сектори има монополи. Резултатите ще бъдат представени скоро. От БСП са получили критики по отношение на идеите в данъчната политика. Бяха останали с впечатление, че искаме увеличение на корпоративния данък, каза Нинова и уточни, че не предлагат такова. На въпрос за позицията на съюза относно въвеждането на еврото Кънчо Стойчев заяви, че организацията е \"за\". Това по думите му ще стабилизира страната, ще нормализира лихвения процент на кредитите, а за малка икономика като българската такова подобрение от няколко процента било важно. Окончателният вариант на \"Визия за България\" трябва да е готов до края на годината. Дотогава ще продължат срещите на БСП в цялата страна. Опитваме се да предложим национален разговор, национална програма, около която да се обединят повече българи и да се следва в годините, независимо коя партия управлява, коментира Нинова. Тя посочи, че от другите партии са побързали да отрекат програмата още преди да са се запознали с нея и ги помоли първо да я прочетат.", "date": "2018.08.02", "title": "Визията на Нинова за България имаше премиера пред местния бизнес"}
{"url": "http://standartnews.com/balgariya/115_godini_ot_ilindenskopreobrazhenskoto_vastanie-374320.html", "text": "Днес отбелязваме 115 години от избухването на Илинденско-Преображенското въстание - най- драматичният и героичен опит на българите от Македония и Тракия, останали под османско робство по силата на Ньойския договор, да извоюват свободата си. То избухва на 2 август (нов стил) 1903 година и обхваща Македония и Одринско. Въстанието отбелязва връхна точка в националноосвободителната борба на македонските и тракийски българи. По данни на ВМОРО, заради потушаването на въстанието 30 000 души от засегнатите региони на Османската империя бягат в България. Част от тях са заселени в днешна Бургаска област. Въстанието носи имената на двата църковни празника, на които избухват двата основни бунта. В Битолския вилает и Солунския вилает то избухва на 20 юли (2 август нов стил) – Илинден, а в Одринския вилает – на 6 август (19 август нов стил), Преображение Господне. След организираното от Върховния македоно-одрински комитет Горноджумайско въстание напрежението в Македония нараства чувствително. Правителството на Османската империя засилва репресивните мерки, съсредоточава военни и полицейски части, които извършват масови беззакония. Увеличават се стълкновенията между турските въоръжени сили и чети на комитета. В тази обстановка през януари 1903 г. част от членовете на ЦК ВМОРО начело с Иван Гарванов свикват конгрес в Солун, който взема решение да се вдигне повсеместно въстание в Македония и Одринско. На конгреса не присъстват задграничните представители Гоце Делчев и Гьорче Петров. Все пак задграничното представителство на организацията в София след дълги дискусии се присъединява към това решение. Гоце Делчев е против прибързани въоръжени действия, защото познава обстановката и смята, че без българска подкрепа може да се стигне до поражение, но след идването си в Македония се среща със завърналия се от заточение Даме Груев. Двамата решават, че след като решението е взето и разпратено по окръзите, връщане назад не може да има и Делчев се подчинява на общото решение. В навечерието на въстанието, обаче той е убит край село Баница на път за конгреса на Серския революционен окръг. В края на април 1903 година серия от атентати в Солун ускорява избухването на въстанието. Взривени са сградата на Отоман банк, френския кораб „Гвадалкивир\", прекъснато е осветлението на града. Повечето атентатори загиват, след като водят неколкодневни боеве по улиците на града. Европейските държави още от януари 1903 г. се опитват да проведат известни реформи, но вековните им противоречия не допускат особен резултат. През май 1903 година Христо Матов изготвя „Общ план на въстанието\", в който се излагат средствата на революционната борба и целите за извоюване. Реорганизират се въстаническите окръзи, приема се тактика за действие. На 20 юни 1903 година ЦК на ВМОРО в София изпраща писмо на военния министър Михаил Савов, с което информира него, правителството и княз Фердинанд за приблизителната дата на начало на въстанието и общото състояние на организацията вътре в Македония. В писмото се засяга и въпросът за намеса на българската армия на страната на въстаниците, като се констатира, че това е положително прието от революционерите. Михаил Савов писмено отговаря, че въстанието трябва да бъде отложено за октомври 1903 година или дори за май 1904 година, докогато българската войска да бъде превъоръжена и способна за подобни военни действия, в противен случай не би имала възможност за намеса. Въпреки, че революционерите неколкократно са предупредени от представители на Княжество България, че то не може и няма да се намеси в едно такова въстание, те не се отказват от поетия курс. Боевете в Македония започват на 2 август (нов стил) 1903 г. – Илинден. Масово въстава Битолски революционен окръг (въстанически окръг „Пелистер\") в Битолско, Леринско, Костурско, Охридско, Кичевско. В град Крушево българските въстаници обявяват Крушевска република и канят гърци и власи на обща борба против Османската империя. Равносметката от въстанието в Битолска, Леринска, Костурска, Охридска и Кичевска околии е следната: 19 582 въстаници водят 150 сражения срещу 292 735 турски войници (в пропорция близо 1:15), при обща продължителност на боевете 1 146 часа. Загиват или са ранени 747 четници и 3 087 турски войници. Революционните окръзи „Кожух\" и „Беласица\" (солунски окръг), „Огражден\" (струмишки окръг) и „Овче поле\" (скопски окръг) действат отделни чети, а населението не въстава по изрично нареждане на организацията. Началото на въстаническите действия в Битолски окръг дава тласък на революционното движение и в Одринска Тракия. Съгласно с решениеята на Солунския конгрес за обявяване на масово въстание в Странджанския район е свикан конгресът на Петрова нива, който изработва план за действията и избира главен щаб в състав: Михаил Герджиков, Лазар Маджаров и Стамат Икономов. На 18 август бойните действия започват, обявена е Странджанската република. Освободени са Василико (дн. Царево), Ахтопол и други по-малки селища в Странджата, а турските части са изтласкани към Малко Търново и Лозенград. Въстанието започва в Серския революционен окръг на 27 септември (14 септември) 1903 г. – Кръстовден. Сражения се водят почти по цялата територия на Серския революционен окръг. В тях заедно участват Яне Сандански, кап. Стоянов, полковник Янков. Борбата сближава бившите противници от ВМОРО и ВМОК и те с обединени сили действат срещу турския аскер. Турското правителство хвърля огромни сили за потушаването на въстанието в Македония и Одринска Тракия като изпраща 350-хилядна войска. Въстаниците постепенно изчерпват своите сили. Султанът отчита това и на 6 септември обявява, че кръвопролитията ще бъдат прекратени, ако Великите сили принудят България да се откаже от подкрепата на въстанието. Турция прехвърля отговорността върху софийското правителство. Великите сили, главно Русия и Австро-Унгария, с ноти до българското правителство го принуждават да не се намесва в конфликта. Външните министри на двете империи изработват реформен план. Мюрцщегските реформи (по името на града, където се срещат граф Ламздорф и граф Голуховкин) предвиждат омиротворяване на областта и даване някои права на народностите в империята. На 17 септември щабът на въстанието изпраща молба до български отговорни фактори да обявят война на Турция. При съществуващата международна обстановка България няма нито сили, нито възможност за реална помощ. Всички обществени слоеве в страната независимо от своите различни схващания съчувстват на въстаниците и оказват морална и материална помощ. Освен възпиращите предупреждения на силите българското правителство много добре разбира, че и съседните държави няма да останат безучастни при евентуална намеса. Главната причина за сдържаното поведение си остава икономическата и военната слабост. Това се осъзнава и от ръководителите на организацията. Въстанието води в Македония и Тракия до 289 сражения на 26 000 въстаници срещу 350-хилядна турска войска, на 994 загинали въстаници, 201 опожарени села, 12 440 опепелени къщи, 4 694 избити, изклани и живи изгорени мъже, жени и деца от мирното население. 3 122 жени и моми са изнасилени от османските чети, а 176 - пленени. 70 835 души са обездомени, а 30 000 бягат в България. Жертвите от турска страна са 5325 войници. В Битолски окръг, между 2 август и 23 октомври, стават 150 сражения, в които загиват 746 четници, в Солунско – 38 сражения и 109 убити четници, в Скопско – 15 сражения и 93 убити, а в Одрински революционен окръг 36 сражения, 56 убити четници и стотици мирни жители. На 12 септември 1903 година Генералният щаб на Битолския революционен окръг излиза с окръжно писмо за прекратяване на въстаническите действия и саморазпускане на щаба След въстанието Македонският въпрос трайно влиза в полезрението на международната дипломацията. Започват контролирани от европейските държави реформи според Мюрцщегската реформена програма. Въпреки реформите, в България всички разбират, че пътят за разрешаване на статута на Македония минава през война с Турция, подготовката за която започва още през 1904 година. Вътрешната македоно-одринска организация претърпява сериозни поражения: губи значителна част войводи и четници, по места тайните ѝ комитети са разкрити и разбити. Започва преосмисляне на взетите решения за всеобщо въстание. Още преди края на въстанието в Западна Европа са изпратени Борис Сарафов и Михаил Герджиков, за да спечелят благоразположението на обществеността там. Задграничното представителство на ВМОРО издава в средата на 1904 година Мемоар на Вътрешната организация, който цели да осветли причините за избухването на въстанието. Преговорите между ВМОРО и бившите дейци на ВМОК за създаване на общо Благодетелно дружество пропадат и на 16 декември официално се възстановява дейността на Върховния комитет. На Софийски съвещания от януари 1904 година е приета директивата за бъдеща дейност на ВМОРО, диктувана от Яне Сандански и приближените му, и която цели демократизация в организацията. В същия дух за децентрализация протичат Варненския (14 февруари), Струмишкия и Прилепския окръжни конгреси от 1904 година. През март 1904 година група дейци около Борис Сарафов формират Временен комитет, който извзема част от функциите на Задграничното представителство, но се саморазпуска в началото на 1905 година. С тези действия фактически започва разцеплението на ВМОРО. През 1904 година се провеждат преговори на две нива между Османската империя и Княжество България и между Османската империя и ВМОРО. България издейства от Високата порта пълна амнистия на политическите затворници, а ВМОРО участва в изготвянето на проект за реформи в Македония и Одринско.", "date": "2018.08.02", "title": "115 години от Илинденско-Преображенското въстание"}
{"url": "http://standartnews.com/balgariya/opit_za_vaorazhen_grabezh_na_stolichna_benzinostantsiya-374322.html", "text": "Двама бандити са направили опит да оберат бензиностанция в София тази нощ, потвърдиха за bTV от пресцентъра на МВР. По първоначални данни те не са успели да откраднат пари от обекта. Сигналът за престъплението е постъпил в 23:20 часа вчера. Двама въоръжени нахлули в бензиностанцията на бул. „Цветан Лазаров\", ударили касиерката и поискали от нея оборота. Нападателите първоначално взели касетка с пари, но при все още неизяснени обстоятелства в крайна сметка излезли без нея и напуснали района с автомобил, който ги чакал отпред, посочват от МВР. Двамата се издирват.", "date": "2018.08.02", "title": "Опит за въоръжен грабеж на столична бензиностанция"}
{"url": "http://standartnews.com/balgariya/borisov_i_zaev_chestvat_ilindenskopreobrazhenskoto_vastanie-374324.html", "text": "България и Македония честват заедно годишнината от Илинденско-Преображенското въстание. Днес премиерът Бойко Борисов и министър-председателят Зоран Заев ще отбележат 115-годишнина от опълчението в Благоевград. Това ще е второто съвместно отбелязване на годишнината, след подписването на договора за добросъседство между двете правителства, който регулира всички спорни моменти в общата история на двата народа. В събитието ще участват и министри от двата кабинета.", "date": "2018.08.02", "title": "Борисов и Заев честват Илинденско-Преображенското въстание"}
