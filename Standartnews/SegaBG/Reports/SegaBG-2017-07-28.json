{"url": "http://www.segabg.com/article.php?id=860616", "text": "\r\n \r\n\t\t\t\t\t\tПовечето българи смятат, че страната трябва да се стреми да стане част от ядрото на ЕС, но не вярват, че покриваме необходимите изисквания за това. Това е изводът, който може да се направи от национално представително социологическо проучване на \"Алфа Рисърч\" и Нова тв в периода 12-22 юни 2017 г. 48% от анкетираните считат, че България трябва да влезе в Шенген и еврозоната, ако иска да бъде сред страните в ЕС, които се движат на \"първа скорост\". \"Въпреки неподминаващата и България вълна на национализъм, приобщеността към ЕС се възприема като основен фактор, който може да гарантира сигурност в ситуацията на множеството глобални рискове и по-добро икономическо развитие за страната ни\", коментират социолозите. 24 на сто твърдят, че \"първата скорост\" е възможна и без влизане в Шенген и без да сменяме лева с еврото. Изцяло против задълбочаване на интеграцията са други 25%. Присъединяването към Шенгенската зона се радва на по-голямо одобрение (50%), отколкото неодобрение (23%). Но повсеместно е недоверието сред българите, че страната може да покрие зададените й критерии. 79% не вярват, че у нас се води борба с корупцията, а 70% смятат, че върховенството на закона и правовата държава остават недостижими цели. Според 39 процента България не изпълнява задълженията си като  външна граница на ЕС, а само 24 на сто твърдят обратното. Далеч по-слаба е популярността на еврозоната. Евентуалното приемане на еврото се посреща с неодобрение от 43%, а на противното мнение са 32%. Според социолозите това се дължи на \"липсата на достатъчно информация и незапознатостта с ползите\". В настоящия парламент преобладават политически сили, чиито поддръжници не желаят задълбочаване на евроинтеграцията. В тази група влизат избирателите на БСП, ДПС, \"Обединени патриоти\" и \"Воля\". Изключение правят симпатизантите на ГЕРБ. По-позитивен обществен консенсус среща предстоящото българско председателство на ЕС. 50% от българите - избиратели както на ГЕРБ, така и на ОП и \"Воля\", смятат, че е много важно и страната ни трябва максимално да се възползва от него. Поддръжниците на левицата го приемат за формалност, а избирателите на ДПС в огромната си част не изразяват мнение. --------------------ИНСТИТУЦИИ Сред българските институции на най-високо доверие се радва президентът Румен Радев - 57%. Положително оценяват началото на 44-ото Народно събрание 15 на сто от анкетираните, а отрицателно - 39 процента. Коалиционното правителство има 23% одобрение срещу 33% неодобрение - аналогично на кабинета \"Борисов 2\". Самият премиер запазва съизмерим с предишното му управление рейтинг от 32%. Сред най-харесваните от българите членове на кабинета му са Томислав Дончев, Красен Кралев и Лиляна Павлова. Най-недолюбвани са Цецка Цачева и Валери Симеонов.\r\n\t\t\t\t", "date": "2017.06.27", "title": "Българите не вярват, че страната е готова за Шенген"}
{"url": "http://www.segabg.com/article.php?id=860607", "text": "\r\n\t\t\t\t\t\tАдминистративен съд-Габрово отмени текстове в наредбата за такса смет в общината. Решението е по жалба на \"Индустриална стопанска асоциация\"-Габрово и може да бъде обжалвано. Бизнес организацията атакува начина, по който е определена такса смет за нежилищните имоти - пропорционално върху данъчната им оценка. У нас трябва да се плаща според количеството отпадъци, а други критерии могат да се прилагат едва когато се докаже, че основният принцип е неприложим. В случая общинският съвет на Габрово не е изложил мотиви, че този критерий е невъзможен за реализиране, посочват магистратите. При приемането на наредбата има и други пропуски, напр. че няма посочени очаквани резултати, както и финансовите средства, необходими за прилагането й. По повод отсъждането на магистратите от стопанската камара припомнят, че има общини, в които едно предприятие покрива 50-70% от приходите от такса смет при персонал 600 души и население над 50 000 души в общината.\r\n\t\t\t\t", "date": "2017.06.27", "title": "Съдът отмени такса смет в Габрово"}
{"url": "http://www.segabg.com/article.php?id=860608", "text": "\r\n\t\t\t\t\t\tСирийското семейство Джабер, което от началото на годината се опитва да се установи в Елин Пелин въпреки негативните настроения в градчето, се е отказало да живее там. bTV съобщи, че чужденците с хуманитарен статут са решили да се преместят в пловдивското с. Брестовица. По закон те имат право да се заселят където пожелаят, стига да спазят изискванията на закона. Общината в Елин Пелин обяви през февруари, още преди Джабер да са подали необходимите документи, че ще им откаже адресна регистрация на формално основание. В репортаж в понеделник сутринта се разбра, че Фахим и Фатима Джабер и синът им ще работят в дърводелски цех в Брестовица. Семейството получило покани да живее и работи на няколко места, сред които Пловдив и Бургас, съобщи адвокатът им Акрам Наюф от асоциация \"Свободна Сирия\". От репортажа не стана ясно къде ще е адресната им регистрация. \"Сега\" се свърза по телефона с кмета на Брестовица - Любен Радев. Той обясни, че научил от телевизията за новите си съселяни. Според него те трябва да бъдат регистрирани в община Родопи. В тамошната служба ГРАО засега нямало подадени документи за получаване на адрес, но е било направено запитване какви са формалностите.  На въпрос как реагират местните жители, кметът отговори, че засега нямало притеснени. Двама-трима го питали вярно ли е, а гражданка му се обадила по телефона да го поздрави.\r\n\t\t\t\t", "date": "2017.06.27", "title": "Сирийците от Елин Пелин ще се заселят в Брестовица"}
{"url": "http://www.segabg.com/article.php?id=860613", "text": "\r\n\t\t\t\t\t\tОпитите за свикване на своеобразен първи в България регионален референдум се провалят, тъй като не събират съгласието на общинските съвети. За такова допитване настоява инициативен комитет от Ямболска област, който бе сформиран покрай напрежението миналата есен за евентуалното изграждане на бежански центрове в селата Бояново и Лесово. Комитетът настоява да се проведе допитване по бежанските въпроси във всички общини от областта, макар по закон да няма опция референдум да бъде свикан с централизирано решение. Затова искания бяха отправени до отделните общински съвети, но те ги отхвърлиха. Въпросите в референдума са четири. Първите два засягат съответната община - да се подкрепи ли кметът да не изпълнява споразумение за интеграция на чужденци и да се изграждат ли мигрантски центрове. Вторите имат по-национално звучене - дали мигрантите да бъдат екстрадирани от България и добре ли е да се свикват референдуми по важни въпроси. Общинските съвети отхвърлиха  предложенията, мотивирайки се с недостатъчен брой събрани подписи и с незаконност на въпросите. Оказа се, че има становище на ямболската адвокатска колегия, в което пише, че питанията не са от компетенциите на местната власт. Отказите бяха обжалвани, но в два от случаите ямболският административен съд се произнесе в полза на местните парламенти. Сега казусът е във ВАС. Страстите \"за\" и \"против\" са най-силни в областния център Ямбол. Преди няколко дни кметът на града Георги Славов заяви пред медиите, че на територията на града няма нито един бежанец, а за последните 10 г. са били общо 3-ма. Славов не бе открит от \"Сега\" за коментар.\r\n\t\t\t\t", "date": "2017.06.27", "title": "Опитите за регионален референдум срещу бежанците се провалят"}
{"url": "http://www.segabg.com/article.php?id=860605", "text": "\r\n\t\t\t\t\t\tСофийската градска прокуратура внесе протест в Административен съд София-град срещу системата за прием на първокласници в общинските училища в София. Съдът ще трябва да се произнесе относно законосъобразността на една от разпоредбите, която дава право на училищата да участват в определянето на критериите на първолаци. Според прокуратурата тя нарушава принципите за равнопоставеност и настоява да бъде обявена за нищожна. В края на февруари т.г. Столичният общински съвет прие централизирана система за прием в първи клас, според която най-голяма тежест има постоянният адрес на ученика. При голям брой кандидати за първи клас обаче на училищата бе дадена възможност да приемат до три свои допълнителни критерия, различни от общо установените. Според прокуратурата с това общинските съветници са разширили без правно основание правилата за прием, което представлява грубо нарушение на училищния закон и на наредбата за организация на дейностите в училищното образование. \"Разпоредбата дава възможност да се създават всякакви критерии от отделните училища, с които да се нарушават принципите на единност в приема и на равнопоставеност на всички кандидат-първокласници на територията на Столичната община\", смятат от прокуратурата. Оттам са на мнение, че по този начин се създават условия за възникване на закононарушения, свързани с въвеждането на единни критерии за прием в първи клас. Затова е поискано съдът да обяви разпоредбата за нищожна.\r\n\t\t\t\t", "date": "2017.06.27", "title": "Прокуратурата оспори приема на първолаци в София"}
{"url": "http://www.segabg.com/article.php?id=860609", "text": "\r\n\t\t\t\t\t\tМакар и с малко, Висшият експертен екологичен съвет към екоминистерството оряза плановете на община Приморско за мащабно застрояване, включително и в защитени зони. Съветът обсъжда вчера изменения на общия устройствен план на общината, които според коалицията \"За да остане природа в България\" предвиждат 2.5 пъти повече застрояване в района на Приморско. Сред намеренията бяха огромна рекреационна зона и курорт на дюните на Аркутино, няколко квадратни километра застроени гори югозападно от Маслен нос, плътно застрояване около защитената местност Стамополу, плътно застрояване на всичко около Китен и на север чак до Приморско, нова вилна зона северно от река Караагач с площта на сегашен Китен и удвояване площта на вътрешните села в община Приморско. При вчерашното обсъждане в съвета са отпаднали част от тези намерения, съобщи пред \"Сега\" Тома Белев от коалицията. От плана са махнати две малки зони върху дюните на Аркутино и една по-голяма зона между Стамополу и пътя, а 4-5 зони ще са с намалена площ. По експертни оценки коригираният план ще позволи около 30 000 нови легла при първоначални намерения за около 43 000.\r\n\t\t\t\t", "date": "2017.06.27", "title": "МОСВ оряза плана на Приморско за нови курортни зони"}
{"url": "http://www.segabg.com/article.php?id=860610", "text": "\r\n\t\t\t\t\t\tСедмици преди междинния доклад на Брюксел, в който основен акцент отново ще е корупцията, Министерството на правосъдието пусна за обществено обсъждане \"скелет\" на бъдещия си антикорупционен закон с кратка и много обща анотация. Вместо самия нормативен акт гражданите имат възможност да се запознаят единствено с имената на предлаганите глави и раздели. Какво ще пише в тях, ще се реши, когато изтече общественото обсъждане на конструкцията от 13 глави, обясниха от пресцентъра на министерството.  Невижданият досега в практиката \"консултационен документ\" беше обнародван на страницата на министерството и на портала за обществени консултации strategy.bg в петък. И въпреки че създаде очаквания, че съвсем скоро ще бъда публикуван и самият законопроект, се оказа, че не е така. Нововъведението се оказа изобретение на експерти в министерството, които взели пример от световната практика по книгоиздаване, според която предварително се публикуват заглавието и анотацията на книгата, за да се проучи какъв би бил пазарният й успех.  \"От заинтересованите страни се очаква да дадат предложения и коментари по основните направления, посочени в структурата на законопроекта\", гласи посланието на експертите на Цецка Цачева към гражданите. Очакват се и отговори на няколко въпроса, например кои органи да противодействат на корупцията, да участват ли и местните власти. На въпрос дали юристи и неправителствени организации са канени да дадат становище по \"конструкцията\", от министерството отговориха отрицателно. Това щяло да стане след приключване на обсъждането, когато започне да се пише самият законопроект.  От анотацията се вижда, че няма никаква разлика между проекта на Меглена Кунева, който беше бламиран от предишния парламент, и замисляния от Цачева, освен че няма да може да се подават  анонимни сигнали.  ", "date": "2017.06.27", "title": "Цачева пусна за обсъждане \"скелет\" на закон"}
{"url": "http://www.segabg.com/article.php?id=860614", "text": "\r\n \r\n\t\t\t\t\t\tЦИК ще обяви в края на август или началото на септември как ще изпълни вмененото й по закон задължение да въведе дистанционно електронно гласуване, научи \"Сега\". Тогава трябва да стане ясно и какво да се направи, за да има машини във всяка избирателна секция в страната - условие, което държавата не можа да изпълни за предсрочните парламентарни избори, проведени на 26 март 2017 г. Формалната причина за бавенето е подготовката на 4 частични вота, насрочени за 2 юли. ЦИК обаче изчаква да види и какво ще се получи от заканите на редица парламентарни политически сили да променят изборното законодателство. От администрацията се притесняват, че евентуални законови поправки могат да засегнат и разпоредбите за гласуването онлайн, тъй като в парламента отдавна има сериозни настроения срещу въвеждането му. Изборният кодекс изисква комисията да организира три симулации на е-вот до края на тази година, при които ще се гласува за измислени партии, коалиции или кандидати. Конкретни срокове за симулациите засега няма. След 1 януари 2018 г. е-вотът минава от експериментален етап на реални избори - на три последователни вота, вкл. частични, трябва да се гласува онлайн. Това са тестови гласувания, каквито се провеждаха и при пробното въвеждане на машини в избирателните секции. А най-късно към средата на 2019 г. трябва да има напълно функционираща система за електронно гласуване, за да могат гражданите да изберат чрез нея представителите си в следващия Европарламент. През май Държавна агенция \"Електронно управление\" и ЦИК обявиха началото на проект за изграждане и внедряване на пилотна система за дистанционно електронно гласуване. Срокът му на изпълнение е максимум 21 месеца. Стойността му е 1 499 959 лв., от които 1 274 965.15 лв. европейско и 224 993.85 лв. национално съфинансиране. Първият етап на проекта обхваща изучаване и анализ на добрите практики в чужбина. Вторият, който трябва да се вмести в 19 месеца, включва изграждането и вкарването в действие на самата система. В този срок ЦИК трябва да организира и проведе тестовите гласувания. От описанието на проекта става ясно, че през 2018 г. трябва задължително да има поне един експериментален вот по интернет.\r\n\t\t\t\t", "date": "2017.06.27", "title": "ЦИК отлага за септември разрешаването на казуса с е-вота"}
{"url": "http://www.segabg.com/article.php?id=860612", "text": "\r\n \r\n\t\t\t\t\t\tВ навечерието на полицейския протест за по-високи заплати, планиран за 5 юли, премиерът Бойко Борисов бе категоричен, че пари за 15% увеличение няма да има. Синдикатите настояват за повече пари не само за униформените, но и за целия административен персонал, като се започне от чистачките, операторките и останалите чиновници. Това означава да се запази абсурдът полицаите да получават само 100-200 лв. повече от хигиенистките. Премиерът изкара яда си на национално съвещание с всички началници в Академията на МВР и изреди проблеми, които са реални, но които от дълги години не намират решението си, включително при двете управления на ГЕРБ. Последния път правителството на Борисов клекна пред протеста на полицаите и парламентарната група бламира собствения си вътрешен министър и предлаганата от него реформа.  Пари за увеличение на заплатите няма заради плащането на военна техника, проекта \"Белене\", тецовете \"Марица\" и фалита на КТБ, \"за който и службите, и всички други имат вина\", констатира премиерът и обяви, че увеличение ще има, когато се преустанови контрабандата на горива.  \"А миналата година, скъпи мои, понеже сега един червен синдикат много обича да приказва, заради това безумие \"Белене\" 3 млрд. лв., вместо да ги дам за униформи и заплати, за Москва заминаха 1.3 млрд. живи лева. Ако не бях дошъл аз да спра безумието на Драго Стойнев за поръчка и реактор за Козлодуй, още един за още 10 млрд. лв... откъде ще ги платим, какви пари ще останат\", заяви Борисов. Той допълни, че сега и военните искали пари за нова техника.  Ръководството на МВР, което наскоро даде сигнал, че е склонно да подкрепи увеличение на парите на полицаите \"на терен\", обяви, че няма да отстъпи пред синдикатите. Вътрешният министър Валентин Радев се накара на профсъюзите, че му говорят през телевизиите.  Премиерът се възмути как може собствеността на ведомството да се управлява от 1300 души, в информационната дирекция да работят 700 служители и да нямат електронна връзка с други ведомства. Той обвини работещите в МВР, че успявали да омаят всеки нов министър, че са незаменими, за да избегнат съкращения. \"Тормозите гражданите зверски - лична карта и акт за раждане\", ядоса се Борисов и посочи, че искането на акт е напълно ненужно. Той нареди: \"Всеки ден искам директорите да отиват на едно гише произволно!\" Повод за гняв стана и искането на пътната полиция за още пари. Премиерът заяви, че в складовете на КАТ има 90 т алуминиеви номера и даде съвет: \"Продайте ги, направете си тоалетни, направете си електронна връзка!\" Борисов се ангажира спешно да се отпуснат 10-15 млн. лв. за униформи, за да се тушира напрежението. По повод борбата с битовата престъпност обеща 4-5 млн. лв. за бензин с аргумента: \"Стигнахме до извода, че не трябва да има лимит\". Уговорката обаче е патрул да минава през всяко село.  \"Думата \"няма\" - бензин или нафта, не искам да я чувам\", заяви той. И допълни, че е поел ангажимент да се назначават нови хора, което вече се правело. Не стана ясно за какви назначения говори. Преди десетина дни от МВР заявиха пред \"Сега\", че пенсионираните полицаи, които трябваше да помагат, вече са освободени, защото няма пари.      ЛЕТАРГИЯ \"За мен по основните направления, които са приоритет в момента, а именно противодействие с корупцията, Икономическата полиция е в състояние на пълно преспиване, затишие и летаргия\", заяви главният прокурор Сотир Цацаров и каза, че има добро взаимодействие с ГДБОП. \"За съжаление и с пълна доза самокритичност, в това състояние са и териториалните дирекции на ДАНС и териториалните прокуратури\", допълни той. \"Щом го казва, главният прокурор сигурно има основания\", заяви в отговор главният секретар на МВР Младен Маринов. Той обеща анализ и мерки за подобряване на положението.\r\n\t\t\t\t", "date": "2017.06.27", "title": "Премиерът твърдо отказа по-високи заплати на полицаите"}
{"url": "http://www.segabg.com/article.php?id=864741", "text": "\r\n \r\n\t\t\t\t\t\tТреньорска смяна се обсъжда в \"ЦСКА-София\" заради слабия старт на сезона - равенство със \"Славия\" и загуба от \"Лудогорец\". Наставникът Стамен Белчев може да се прости с поста си, ако не спечели тежкото гостуване срещу \"Ботев\" (Пд) в неделя. А може и изобщо да не получи шанс дотогава, ако шефовете му решат да го уволнят по-рано. Според \"Спортал\" най-вероятният следващ треньор на отбора е Красимир Балъков. Той изгледа мача с \"Лудогорец\" в компанията на повечето ръководни фактори в клуба - президента Трифон Попов, главния мениджър Стойчо Стоилов и спортния директор Пламен Марков. От думите на Стоилов след загубата стана ясно, че в \"ЦСКА-София\" вече са изнервени от резултатите и всичко друго освен победа занапред ще се счита за провал. \"Притеснително е, че тръгваме с точка от два мача. Имаме много голям дефицит на точки, няма закъде да губим повече точки. Взехме си лимита за този сезон\", коментира главният мениджър. Той заяви, че с тази загуба отборът му \"плаща дан на младостта\", но спази традицията в клуба и потърси основната вина в съдията. \"Не мога да подмина слугите в черно. Пак като миналия сезон започваме със същата песен на нов глас. Според мен бяхме тотално ощетени от съдията. Вместо дузпа за нас то беше втори жълт и червен картон, който реши мача. То не само в този момент беше тенденциозно - картони за нас, а на тях се спестяват. Пуска се твърда игра срещу нас, а на нас не ни дават да ги докоснем. Когато има равностойни отбори, това влияе много на играта и резултата\", оплака се Стоилов. Но подмина грубата игра на защитниците на \"ЦСКА-София\" Станислав Манолев и Николай Бодуров. От рефера Ивайло Стоянов се оплака и капитанът Божидар Чорбаджийски. Треньорът Белчев обаче погледна по-реално и изтъкна, че на тима му са липсвали търпение, скорост и самочувствие да играе футбол. Той заяви още, че слабо са играли изгоненият Кевин Меркадо и Кирил Десподов. Последният нищо чудно и да бъде продаден, като най-новият заявен интерес към него е от \"Спарта\" (Прага) според чешки медии.", "date": "2017.07.24", "title": "Треньорът на \"ЦСКА-София\" е на крачка от уволнение"}
{"url": "http://www.segabg.com/article.php?id=864714", "text": "\r\n\t\t\t\t\t\tБорецът  в класическия стил Иван Стоилов (кат. 66 кг) донесе първи медал за България от олимпийските игри за глухи (Дефлимпикс) в Самсун (Тур), след като надви с технически туш (9:0 т.) Стивънс Мелендер (Венц) в схватката за бронза.  Илие Нъстасе получи забрана от международната тенис федерация (ITF) да заема ръководна роля в състезание от календара на ITF до декември 2020 г. Капитанът на Румъния за \"Фед къп\" е и глобен с $10 000. Санкцията е заради мача за \"Фед къп\" през април срещу Великобритания в Констанца. Нъстасе (71 г.) нарече Джоана Конта и Ан Кеотавонг \"ши*ани к*чки\" по време на мача на двойки и Конта напусна разплакана корта. През същия уикенд бившият №1 в света каза, че бебето, което Серена Уилямс (САЩ) очаква, ще е \"мляко с кафе\", и това бе счетено за расистки коментар. Наказанието на Нъстасе обаче е само за ITF турнири, но не и за тези под егидата на ATP и WTA. Бившите №1 в ранглистите Ким Клайстерс (34 г.) и Анди Родик (34 г.) бяха въведени в Залата на славата на тениса в Нюпорт (САЩ). Белгийката спечели 41 титли, от които 4 в Големия шлем, през кариерата си, а американецът - 32 трофея, от които 1 от Шлема. В залата бяха въведени още трикратната шампионка от параолимпийски игри Моника Калкман ван ден Бос, журналистът Стив Флинк и бившият тенисист и треньор Вик Брейден (посмъртно). Хокейният \"Нешвил\" подписа нов договор с нападателя Виктор Арвидсон. 31-годишният швед ще получи $29.75 млн. през следващите седем сезона в НХЛ.\r\n\t\t\t\t", "date": "2017.07.24", "title": "НАКРАТКО"}
{"url": "http://www.segabg.com/article.php?id=864715", "text": "\r\n\t\t\t\t\t\tНай-добрата българска състезателка в момента - Невяна Владинова, не успя да спечели медал на турнира по художествена гимнастика от Световните игри във Вроцлав (Пол). Най-доброто й класиране остана 4-тото място на лента. Тя допусна груби грешки на бухалки (7-а) и обръч (8-а), а на топка се класира на пето място. Другата ни представителка - Боряна Калейн, не стигна до финал. Тя бе първа резерва за обръч, топка и лента и втора за бухалки. На турнира за първи път бе използвана компютърна програма, която блокира оценките при разлика между съдиите и супервайзърите от 0.5 т. за трудност и 0.2 т. за технически грешки. Това доведе до доста гледания на видеоповторения от шефката на техническия комитет Наталия Кузмина и двамата неутрални супервайзъри и до корекции на оценки. А главният мениджър на националния отбор Бранимира Маркова коментира: \"Невяна все още не е в необходимата форма, затова допусна някои грешки. Боряна направи добро впечатление на съдии и специалисти. До световното първенство (б.р. - в Песаро (Ит) от 29 август) ще изчистим и отработим всички грешки, предстои ни усилена работа в залата\".\r\n\t\t\t\t", "date": "2017.07.24", "title": "Невяна Владинова остана без медал на Световните игри"}
{"url": "http://www.segabg.com/article.php?id=864717", "text": "\r\n \r\n\t\t\t\t\t\tГригор Димитров тренира два дни съвместно с Рафаел Надал в академията на испанския левичар в Манакор. 10-кратният шампион от \"Ролан Гарос\" често кани тенисисти от Топ 10 в световната ранглиста, когато трябва да се подготвя за сезона на твърди кортове, който е предимно в Северна Америка и е прелюдия към US Open. Надал дори отказа \"уайлд кард\" за турнира на клей в Хамбург (Гер), за да се подготви по-добре за твърдата настилка. Той ще играе отвъд океана от 7 август - на \"Мастърс\" в Монреал (Кан). Димитров пък ще започне още на 31 юли на турнира Citi Open във Вашингтон ($1 750 080), тъй като прие поканата на организаторите, макар да не се бе записал предварително. Освен него \"уайлд кард\" получи и шампионът в столицата на САЩ от 2014 г. Милош Раонич (Кан). Така организаторите си осигуриха четирима тенисисти от Топ 10 в схемата - Доминик Тийм (Ав, №7), Кей Нишикори (Яп, №8), Раонич (№9) и Димитров (№10). Това ще е пето участие на българина във Вашингтон, където е достигал максимум до 1/4-финал.\r\n\t\t\t\t", "date": "2017.07.24", "title": "Григор Димитров тренира с Надал в академията му"}
{"url": "http://www.segabg.com/article.php?id=864720", "text": "\r\n \r\n\t\t\t\t\t\tДаниел Иванов завърши втори на турнира по сумо в Нагоя, след като спечели 13 победи и допусна едва 2 загуби. Състезаващият се с ранг \"маегешира-8\" Аоияма се представи сензационно и до последно имаше шанс да спори за титлата. Това щеше да стане, ако той бе спечелил във вчерашния последен ден схватката си с \"маегешира-12\" Такекадзе, а великият шампион (\"йокозуна\") Хакухо загуби. Тогава двамата щяха да завършат с актив по 13-2 и да се наложи допълнителна схватка между тях за определяне на носителя на Купата на императора. Аоияма (192 см, 192 кг) изпълни своята част от условието и с ошидаши (изблъскване на противника извън дохиото, без да се прави захват) спечели. Но и Хакухо не изпусна шанса си и надделя над другия останал в турнира \"йокозуна\" - Харумафуджи, като му приложи \"йоритаоши\" (фронтално смачкване). Така монголският велик шампион взе своята 39-а Купа на императора. А Синята планина записа най-доброто представяне в кариерата си (досега той бе постигал 11 победи в един турнир) и въобще второ най-добро на български сумист във висшата сумо дивизия \"макуучи\". Преди него - през май 2008 г. в Токио, Калоян Махлянов-Котоошу стана първият неевропеец, спечелил Купата на императора, постигайки актив 14-1.  За отличното представяне на Аоияма спомогна и фактът, че заради ниския му ранг в йерархията (плод на слабо представяне на предишния турнир - 4-11 в Токио през май) той се срещаше също с по-ниско класирани сумисти. Постижението обаче е факт и то ще доведе до скок в йерархията за 31-годишния борец от Елхово. Очаква се преди следващия турнир - през септември в Токио, той да бъде повишен поне до \"маегешира-3\" (борец 3-ти ранг). Най-високо в йерархията българинът бе в края на 2014 и началото на 2015 г., когато на два турнира участва като \"секиваке\" - третата степен в сумото. Над нея са само \"озеки\" (голям шампион) и \"йокозуна\" (велик шампион). Хакухо пък постигна два рекорда в Нагоя. Великият шампион увеличи най-доброто постижение по брой Купи на императора на 39. 32-годишният Бял феникс от Монголия подобри и друг впечатляващ рекорд. На 20 юли той изравни оттеглилия се Кайо по брой победи в професионалното сумо - 1047. А след приключването на турнира вече има 1050 и е еднолично начело и в тази класация.\r\n\t\t\t \r\n \r\n\t\t\t", "date": "2017.07.24", "title": "Аоияма завърши втори на турнира по сумо в Нагоя"}
{"url": "http://www.segabg.com/article.php?id=864721", "text": "\r\n\t\t\t\t\t\tС 5-о място завърши българското представяне на световното първенство по гребане (състезатели до 23 г.) в Пловдив. На скиф Борис Йотов остана след Тревор Джоунс (Кан), Кайл Шонби (ЮАР), Натан Вержицки-Жимчик (Пол) и Мариан-Флориан Енаке (Рум). Българинът изпревари във финал А само Кейлъб Антил (Авл). Десислава Георгиева завърши 3-та във финал Б на скиф (крайно 9-о място), а на двойка скул, също във финал Б, Рангел Кацарски и Марио Симеонов са 5-и (крайно класиране - 11-и). №1 по медали стана тимът на Италия с 10 (5-3-2), пред Холандия с 4 (3-1-0) и Великобритания с 5 (2-2-1). Бившият баскетболен национал Деян Иванов подписа договор за един сезон с турския \"Самсун\". За последно варненецът също бе в Турция, в тима на \"Йешилгиресун\", играл е и в \"Газиантеп\". Президентът  на IAAF лорд Себастиан Коу заяви, че не може да гарантира \"чисто\" световно първенство по лека атлетика в Лондон (4-13 август). \"Това е утопия. Хората винаги се опитват да мамят. Бих искал да кажа, че ще имаме спорт без допинг в бъдеще, но не мога. Опитваме всичко, но знаем, че много хора ще мамят\", заяви англичанинът.\r\n\t\t\t\t", "date": "2017.07.24", "title": "НАКРАТКО"}
{"url": "http://www.segabg.com/article.php?id=864723", "text": "\r\n \r\n\t\t\t\t\t\tБългарските плувци започнаха с 38-о и 39-о място участието си на световното първенство в Будапеща (Унг). 18-годишният талант Антъни Иванов остана 6-и в своята квалификационна серия с време 24.54 сек., което е под неговия национален рекорд (24.31). Постижението отреди на Иванов 38-а позиция от 81 участници. С най-добро време от тях на 1/2-финалите се класира Андрий Говоров (Укр) - 22.92. А Антъни ще има още две състезания в Будапеща - на 100 и 200 м бътерфлай, като на по-дългата дистанция целта му е 1/2-финал, \"а при добро плуване и финал\", според треньора му Вакареев. Лъчезар Шумков се нареди 39-и от 73-ма плувци в сериите на 100 м бруст, като постигна 1:01.96 мин. Най-бърз бе световният рекордьор (57:13 сек.) и олимпийски шампион Адам Пийти (Вбр) с 58.21 сек. Челната тройка на квалификациите допълниха американците Коди Милър (59.14) и Кевин Кордес (59.15). Шумков, който работи в компютърна фирма и си взе 10 дни отпуск за подготовка за Будапеща`17, ще участва също и на 50 м бруст.\r\n\t\t\t\t", "date": "2017.07.24", "title": "Плувците ни започнаха с 38-о и 39-о място"}
{"url": "http://www.segabg.com/article.php?id=860082", "text": "\r\n\t\t\t\t\t\tНито един член на британското  кралско семейство не иска да бъде крал или кралица, но \"ще изпълни задълженията си, когато се наложи\", заяви принц Хари в емоционално интервю за сп. \"Нюзуик\". \"Ако ме питате дали някой от кралското семейство иска да е крал или кралица, отговорът е, че не мисля. Правим го за всеобщото благо\", коментира той. Хари разказва и колко трудно му било да преодолее смъртта на майка си принцеса Даяна. В интервюто той нито веднъж не споменава баща си принц Чарлз. Пентагонът е похарчил 94 млн. долара  през 2007 г. за униформи за афганистанската полиция, твърди сп. \"Нюзуик\", като цитира правителствен доклад. С тези пари са били закупени зелени камуфлажни униформи, предназначени за действия в гориста местност, въпреки че растителността там е едва 2% от територията. Те обаче се оказали неизползваеми. Американците се доверили за избора на униформи на Абдула Рахим Вардак, който в онзи момент бил министър на отбраната на Афганистан.", "date": "2017.06.23", "title": "НАКРАТКО"}
{"url": "http://www.segabg.com/article.php?id=860088", "text": "\r\n\t\t\t\t\t\tПолша ще събори стотици паметници  на Червената армия, комунизма или друг тоталитарен строй, ще се променят също така названия на сгради и други обекти, предаде ТАСС. Поправките във вече съществуващ закон ще влязат в сила три месеца след като бъдат обнародвани. Повечето партии, влизащи в Сейма, подкрепиха промените на първо и второ четене. В обновения закон се казва, че паметници и други подобни обекти \"не могат да почитат паметта на лица, организации, събития или дати, символизиращи комунизма или друг тоталитарен строй\". Според експерти на територията на Полша има поне 469 такива обекта, като около 250 от тях са посветени на Червената армия. Говорителят на руското МВнР Мария Захарова сравни тази инициатива с действията на \"Ислямска държава\" в Сирия, които разрушиха исторически обекти в Палмира по \"идеологически причини\" и подчерта, че Москва няма да остави това решение без реакция. Турция задържа бившия депутат  от управляващата Партия на справедливостта и развитието (ПСР) Шюкрю Йондер в провинция Ялова заради връзки с гюленистите, пише в. \"Милиет\". През периода 2002-2007 г. Йондер е бил народен представител на ПСР от Ялова. Преди това е работил на ръководни постове в дирекциите по сигурността в провинциите Гиресун, Сиирт, Кютахия и Малатия. Пенсиониран е от МВР с ранг \"директор по сигурността 1-ва степен\", посочва още изданието.", "date": "2017.06.23", "title": "НАКРАТКО"}
{"url": "http://www.segabg.com/article.php?id=860083", "text": "\r\n\t\t\t\t\t\tДанъчната полиция в Италия претърси централите на някои от най-големите банки в страната, които са заподозрени в незаконна продажба на диаманти. Иззети са документи и компютри, които в момента са обект на експертизи, съобщиха информирани източници, цитирани от \"Ю Ес Нюз енд уърлд рипорт\". Брокерите на диаманти са използвали мрежите на италианските финансови институции, за да продават скъпоценните камъни на клиентите им. Банките обаче не разполагат с необходимите специалисти, за да правят адекватна оценка на камъните, и поради това за купуването и продажбата им разчитат на трети лица. Схемата се разследва от ноември миналата година след разкрития в предаването \"Репорт\" на разследващите журналисти от РАИ 3. Те разказват как брокерите на диаманти предлагали стоката на клиентите на банките на многократно завишени цени и обявявайки качествата на камъните за много по-високи от реалните, като убеждавали хората, че инвестицията е много изгодна. Оказва се обаче, че последваща продажба на диамантите се оказва невъзможна, или поне не на покупната цена. Така единственият купувач оставала отново банката, но тя приемала скъпоценните камъни срещу по-ниска от платената сума и с голяма комисиона.", "date": "2017.06.23", "title": "Данъчни обискират големи    банки в Италия заради диаманти"}
{"url": "http://www.segabg.com/article.php?id=860089", "text": "\r\n \r\n\t\t\t\t\t\t\"Ислямска държава\"(ИД) е взривила в сряда Великата джамия \"Ан Нури\" в Стария град на Мосул и прочутото й наклонено минаре, съобщи иракската армия, цитирана от световните медии. \"Амак\" - информационната платформа, използвана от джихадистите, твърди, че джамията е бомбардирана от американската авиация. Именно от минарето \"Ал Хадба\" през 2014 г. лидерът на терористите Абу Бакр ал Багдади провъзгласи създаването на своя \"халифат\", обхващащ части от Ирак и Сирия и претендиращ да завладее целия мюсюлмански свят. Преди взривяването иракските части за борба с тероризма, сражаващи се по уличките на Стария град, са стигнали на 50 метра от средновековната сграда, когато започнали експлозиите. Американският генерал Джоузеф Мартин, предвождащ сухопътната част от коалиционните операции, заяви, че \"отговорността за това разрушение пада изцяло върху ИД. \"Не бомбардираме в тази част на града\", каза говорителят на коалицията полк. Джон Дориан. По данни на Международната организация по миграцията (МОМ) повече от 626 00 души са напуснали град Мосул от началото на октомври 2016 г., когато започна операцията срещу \"Ислямска държава\".  Снайперист от канадските специални сили в Ирак постави световен рекорд за най-далечния потвърден смъртоносен изстрел във военната история - попадението е било от разстояние 3450 метра. Боец от Съвместна оперативна група 2 (JTF2 ) е убил джихадист от ИД със снайперистка пушка McMillan TAC-50 по време на операция през миналия месец в Ирак, съобщи в. \"Глоуб енд мейл\". \"Въпросният изстрел на практика попречи на атака от страна на джихадистите срещу иракските сили за сигурност\", каза военен източник. \"Вместо бомбардировка, при която биха могли да бъдат убити цивилни лица в района, това е много точно прилагане на сила и тъй като беше толкова далече, лошите момчета нямаха представа какво се случва\", допълни той.  \r\n \r\n \r\n\t\t\t", "date": "2017.06.23", "title": "Джихадистите унищожиха Великата джамия в Мосул"}
{"url": "http://www.segabg.com/article.php?id=860085", "text": "\r\n \r\n\t\t\t\t\t\tОколо 600 жилищни блока в Англия имат същата облицовка като изгорялата 24-етажна сграда \"Гренфел Тауър\" в столицата Лондон, писаха местните медии, като цитират данни от разпоредените от правителството спешни проверки. Смята се, че панелите на облицовката са причината огънят да се разпространи толкова бързо и обитателите по високите етажи на общинския блок да не могат да избягат. Пожарът, който избухна миналата седмица, отне живота на 79 души.   Междувременно вчера оставка подаде председателят на общинския съвет на лондонския район Кенсингтън и Челси Никълъс Холгейт, съобщи Би Би Си. След пожара, изпепелил \"Гренфел тауър\", министърът по въпросите на регионите и местното самоуправление Саджид Джавид поиска оставката на Холгейт, въпреки че общинските власти не се смятат отговорни за трагедията.  \"Въпреки желанието ми в тези много трудни обстоятелства да продължа да ръководя работата на съвета, реших, че е по-добре да се оттегля, след като бъде назначен мой приемник\", заяви той.  Британският премиер Тереза Мей заяви преди дни, че в първите часове след избухването на пожара общинските власти не са оказали достатъчна подкрепа на засегнатите семейства.\r\n\t\t\t\t", "date": "2017.06.23", "title": "Около 600 жилищни сгради в Англия                са с пожароопасна облицовка"}
{"url": "http://www.segabg.com/article.php?id=860094", "text": "\r\n \r\n\t\t\t\t\t\tГерманската служба за външно разузнаване с години е подслушвала редица политически и икономически цели в САЩ, в това число и Белия дом, установило разследване на германското издание \"Шпигел\". Списанието съобщава, че е видяло документи, според които разузнавателната служба има списък с близо 4000 т. нар. \"подбрани ключови думи\" за наблюдение в периода 1998 г. - 2006 г. Сред тях са телефонни номера, факсове и имейл адреси в Белия дом, както и такива на държавни секретари и министри на финансите. Сред другите цели за шпионаж на ведомството са както военни обекти като военновъздушните и военноморските сили, така и космическата агенция НАСА и неправителствената организация \"Хюмън райтс уоч\". Според \"Шпигел\" шпионирани са също и редица чуждестранни посолства и международни организации като Международния валутен фонд (МВФ). От германската служба за външно разузнаване отказаха да коментират разследването на изданието. Германските власти реагираха остро, когато благодарение на бившия служител на американската Агенция за национална сигурност (АНС) Едуард Сноудън, през 2013 г. стана ясно, че американски служби са шпионирали масово редица международни лидери, в това число и канцлера Ангела Меркел. В рамките на разкритията на Сноудън също така беше оповестено, че германското разузнаване също така е помогнало на АНС да шпионира и европейски граждани.\r\n\t\t\t\t", "date": "2017.06.23", "title": "Берлин подслушвал    Белия дом години наред"}
{"url": "http://www.segabg.com/article.php?id=860086", "text": "\r\n\t\t\t\t\t\tМакедония ще сменя учебниците по история, съобщи македонската редакция на \"Дойче веле\". След като София и Скопие се разбраха да изчистят недоразуменията в миналото, македонският премиер Зоран Заев обеща в София, че те ще бъдат премахнати и от уроците на учениците. \"Във всички нови издания ще бъдат отстранени грешките, които стават причина, меко казано, за неприятности\", каза Заев. От учебниците би трябвало да отпаднат определения като \"фашистки кръвници\", \"мръсни душмани\" и \"кръвопийци\", които обобщават и поставят под един етикет вината на цели нации, съобщава \"Дойче веле\".  От управляващия Социалдемократически съюз на Македония (СДСМ) потвърдиха, че новата учебна програма предвижда нова редакция на учебниците. \"През последните няколко години сме свидетели на производството на лоши учебници, особено за основното образование\", каза Петър Атанасов, шеф на партийната комисия за образованието. \"В системата за образование в момента съществува определена методология за изработка на няколко нива, но много от процедурите не се спазват. Също така има голям брой некомпетентни и не съответстващи автори, както и прекалено голямо производство на учебници, които е продиктувано от политически причини. Още в предизборната си програма СДСМ поиска формирането на комисия, която да промени съдържанието на учебниците и налагането на ясни правила, които да се спазват в тази връзка. Целта е да се премахнат тези учебници, в които има съществени грешки и които не съответстват на възрастта на учениците\", допълни Атанасов. Един от приоритетите е основните предмети да се освободят от невярно съдържание, особено тези, които подтикват към агресия, нетолерантност, омраза и дискриминация.  Това обаче няма да е лесно, отбелязва медията. Опозиционната ВМРО-ДПМНЕ вече заяви, че иска да бъде официално публикуван бъдещият договор за приятелство с България, заяви нейният представител Трайко Веляновски. Предишният председател на парламента добави, че партията внимателно ще проучи съдържанието на документа. \r\n\t\t\t\t\t\tЩе се обърне внимание на македонските учебници по история, в които трябва да се уеднаквят държавните изисквания и да се извлекат уроците от нашата близка и по-далечна история, каза Петър Атанасов от СДСМ. \"Децата може би не трябва от малки да са подлагани на влиянието на предразсъдъци и омраза, особено със съседите, във времена, когато Европейският съюз залага на интеграционния модел. Но с това трябва да се занимават експерти и професори, а не политиците. В тази насока те трябва да обединят своите усилия, за да се научат как да действат в името на бъдещето, а не да се мразим заради миналото. Просто защото Балканите са място с много история и войни, а много малко на периоди на мир и сътрудничество\", смята той. \r\n\t\t\t", "date": "2017.06.23", "title": "Македония вече маха \"грешките\" от учебниците по история"}
{"url": "http://www.segabg.com/article.php?id=860096", "text": "\r\n \r\n\t\t\t\t\t\tСеверноирландската Демократическа юнионистка партия (ДЮП) е поискала 2 милиарда лири от британския премиер Тереза Мей, за да подкрепи правителството си, твърди в. \"Дейли телеграф\". Това е станало в хода на продължаващите преговори между юнионистите и консерваторите, които нямат достатъчен брой гласове в парламента, за да съставят кабинет след предсрочните избори на 8 юни. Според първоначалните договорки юнионистите няма да имат свои представители в кабинета и ще оказват само парламентарна подкрепа на торите. \"Дейли телеграф\" твърди, че разговорите били толкова напрегнати, че преговарящият екип на юнионистите в Белфаст в продължение на 36 часа престанал да вдига телефона на екипа на Тереза Мей. Парите, за които ДЮП настоява, са предназначени за здравеопазването и инфраструктурата в Северна Ирландия. Разделено на броя на населението в страната, това прави средно по 1100 лири на човек, изчислява в. \"Дейли телеграф\". Британският премиер Тереза Мей трябваше да представи вчера своя план за статута на над 3 млн. граждани на другите 27 страни от ЕС, живеещи в момента във Великобритания, след излизането на страната от общността. Това се очакваше да стане по време на започналия вчера в Брюксел Европейски съвет, на който България беше представена от премиера Бойко Борисов. Досега Лондон официално не е разкрил намеренията си. Опозиционните партии призовават да се дадат едностранни гаранции, че пребиваващите вече на Острова граждани на ЕС ще останат свободно в страната. Министрите обаче настояват да има реципрочни мерки, т.е. същия статут да получат и близо 1 млн. британци, живеещи в останалите 27 държави членки. В. \"Гардиън\" писа, че Лондон подготвя регистър на гражданите от ЕС, който щял да бъде доброволен. За разлика от останалите страни в ЕС Великобритания няма система за лични карти и не изисква от гражданите на ЕС при пристигане да се регистрират. Освен Брекзит лидерите от ЕС трябваше да обсъждат снощи миграцията, общата европейска отбрана и мерките за сигурност.\r\n\t\t\t \r\n\t\t\t\t\t\t\"Европейските страни, които не зачитат правилата, трябва да плащат пълните политически последици\", заяви френският президент Еманюел Макрон в интервю за няколко големи евроиздания преди началото на Европейския съвет. Той говори за съпротивата на няколко източноевропейски държави да приемат бежанци. Според Макрон ЕС ще бъде отслабен, ако бъде позволено на отделни негови членове да нарушават правилата.\r\n\t\t\t \r\n \r\n\t\t\t", "date": "2017.06.23", "title": "Юнионистите ще подкрепят                 Тереза Мей срещу 2 млрд. лири"}
{"url": "http://www.segabg.com/article.php?id=864725", "text": "\r\n \r\n\t\t\t\t\t\tНационалният отбор по баскетбол претърпя втора поредна загуба в контролите по време на подготовката си за предварителните квалификации за световното първенство в Китай догодина. Селекцията на треньора Любомир Минчев отстъпи в Гюсинг пред домакина Австрия с 84:91, като на моменти изоставаше с 21 точки. За първи път най-резултатен от нашите в контролите не беше Александър Везенков (13 т. и 6 борби). Отличи се гардът Станимир Маринов с 21 т. и 6 асистенции. Другият плеймейкър - американецът с български паспорт Дий Бост, завърши с 18 т., 5 борби, 3 асистенции и 3 отнети топки. Миналата седмица българският тим загуби като гост в Скопие от отбора на Македония, след като преди това записа три поредни победи като домакин (2 над Холандия и 1 над Австрия). Последният спаринг ще е с македонците - на 28 юли в \"Арена Самоков\". На 2 август е първият мач от предквалификациите за световното - гостуване срещу Португалия. В гр. D е още тимът на Беларус. След мачове на разменено домакинство на тези три отбора до 19 август ще се направи класиране. Заелите първите две места ще се класират за същинските световни квалификации.\r\n\t\t\t\t", "date": "2017.07.24", "title": "Баскетболните национали загубиха втори мач поред"}
{"url": "http://www.segabg.com/article.php?id=864727", "text": "\r\n\t\t\t\t\t\tОлимпийската вицешампионка в скока на височина Мирела Демирева затвърди извънредно слабия си летен сезон, като не успя да се класира за участие на световното първенство по лека атлетика в Лондон (3-14 август).  Спортист №1 на България за 2016 г. имаше последен шанс за покриване на норматива (194 см) на турнира в Хойсден-Золдер (Бел), където миналата година стана победител. Този път обаче тя направи само два успешни опита - на 180 и на 184 см, а на 188 нямаше никакъв шанс. Победителка стана еврошампионката за девойки до 23 г. Юлия Левченко (Укр) със 191 см. Демирева има личен рекорд 197 см, с който спечели среброто в Рио `16, но оттогава дори не го е доближила. Най-добрият й резултат след игрите е 190 см - на турнир в Стара Загора в началото на юли. Във всички останали състезания приключва много под тази височина. 27-годишната софиянка имаше травма и затова не участва никъде през зимния сезон. Оттогава по думите й с холандския треньор Маринус ван Льовен тренират за скорост при разбега. Затова не успявала да си нагоди крачките и се \"завира\" под летвата. Вчера изтече крайният срок за нормативите за Лондон `17 и след провала на Демирева официално бе поставен нов антирекорд за брой български лекоатлети на световно първенство. Отборът ни в английската столица ще е от седем души - Ивет Лалова (100 и 200 м), Габриела Петрова (троен скок), Тихомир Иванов (скок на височина), Радослава Мавродиева (гюле), Георги Цонов и Момчил Караилиев (тр. скок) и Митко Ценов (3000 м с преп.). Най-малко български атлети досега са участвали на световното в Дегу (Кор) през 2011 г. - осем. На последните два форума - в Москва `13 и Пекин `15, имахме по 10 представители.\r\n\t\t\t\t", "date": "2017.07.24", "title": "Мирела Демирева не успя да се класира за световното"}
{"url": "http://www.segabg.com/article.php?id=864730", "text": "\r\n\t\t\t\t\t\t\"ЦСКА 1948\"  записа първа победа в подготовката си за своя дебютен сезон в Югозападна Трета лига - 2:1 над един от бъдещите конкуренти в дивизията - \"Марек\". Головете за столичния тим в контролата вкараха бившият голмайстор на ЦСКА Костадин Хазуров и Давид Стоянов. Двама от българите в \"Университатя\" (Крайова) започнаха като титуляри при домакинското равенство 1:1 с \"Конкордия\" във 2-рия кръг на румънската Лига 1. Радослав Димитров игра цял мач, а Христо Златински бе сменен в 62-рата мин., като през първата част получи жълт картон. Третият българин - Апостол Попов, не бе в групата на \"Университатя\". Валери Божинов дебютира официално за \"Лозана\", който завърши 3:3 като домакин срещу \"Санкт Гален\" в първия кръг на швейцарската Суперлига. Българският нападател започна като титуляр, но бе сменен в 65-ата минута. Павел Дочев започна с победа сезона в германската трета лига като треньор на \"Ханза\". Тимът от Рощок спечели с 2:0 гостуването срещу \"Шпортфройнде\" (Лоте). Станимир Стоилов постигна с \"Астана\" 13-а победа за сезона в Казахстан - 2:0 в домакинството срещу \"Тобол\". Воденият от Стойчо Младенов \"Кайсар\" пък завърши 1:1 като гост на \"Актобе\". \"Астана\" води в класирането с 51 т., на 8 т. пред \"Кайрат\", който обаче е и с мач по-малко. \"Кайсар\" е на 6-о място с 24 т. Българският нападател на \"Ливингстън\" Николай Тодоров игра до 56-ата мин. при победата с 2:0 над \"Ердриеониънс\" в мач от група Н в турнира за Купата на лигата в Шотландия. \"Уест Хем\" обяви официално привличането на нападателя Марко Арнаутович (28 г.) от \"Стоук С\". За австрийския национал ще бъдат платени 25 млн. паунда.", "date": "2017.07.24", "title": "НАКРАТКО"}
{"url": "http://www.segabg.com/article.php?id=864731", "text": "\r\n\t\t\t\t\t\t\"Манчестър С\" подписа договор за 5 сезона с бразилския национал Данило. За десния бек ще бъдат платени 30 млн. евро на \"Реал\" (Мадрид). \"Имаше интерес и от други клубове, но нямаше как да пропусна възможността да работя с Хосеп Гуардиола\", коментира Данило. Той става петият нов футболист в \"Сити\" това лято, като с неговия трансфер клубът вече е похарчил 183 млн. евро за попълнения. Преди него бяха платени 51 млн. на \"Тотнъм\" за Кайл Уокър (също десен бек), 50 млн. на \"Монако\" за Бернардо Силва (дясно крило), 40 млн. на \"Бенфика\" за Едерсон (вратар) и 12 млн. на \"Вашку да Гама\" за Дъглас Луис (халф). Същевременно \"Манчестър С\" е продал играчи само за 41 млн. Последният е сърбинът Александър Коларов, който премина в \"Рома\" за 5 млн. евро.", "date": "2017.07.24", "title": "\"Манчестър С\" похарчи вече 183 млн. евро за играчи"}
{"url": "http://www.segabg.com/article.php?id=864733", "text": "\r\n \r\n\t\t\t\t\t\tЮношеският национал Джошкун \"Кун\" Теменужков (17 г.) ще продължи кариерата си в английския втородивизионен \"Лийдс\", съобщи \"Спортал\". Нападателят напусна изненадващо \"Барселона\", където получаваше добри отзиви за играта си и дори се очакваше да се появи за дублиращия отбор на каталунците. Българинът, който от дълги години живее в Испания, обаче е предпочел офертата на английския тим.  Там той ще започне отначало с резервния състав, докато се адаптира към обстановката и футбола на Острова, а след това се очаква да получи и шанс за първия състав, който е воден от Томас Кристиансен. Трикратният шампион \"Лийдс\" има амбиция да атакува влизане във Висшата лига през настоящия сезон.\r\n\t\t\t\t", "date": "2017.07.24", "title": "Теменужков избра да подпише с \"Лийдс\""}
{"url": "http://www.segabg.com/article.php?id=864735", "text": "\r\n \r\n\t\t\t\t\t\tАндрей Гълъбинов вкара първия си гол за \"Дженоа\", а с това донесе победата с 3:2 в контрола срещу германския \"Хофенхайм\", участник в Шампионската лига. Мачът се игра в Австрия, където и двата отбора са на подготовка. Треньорът Иван Юрич не пусна българския национал като титуляр, а чак в 70-ата мин. на мястото на сина на Диего Симеоне - Джовани. Гълъбинов демонстрира бърза адаптация и малко по-късно имаше първи шанс за гол. Той обаче успя при втория си опит - в 84-тата мин., при това доста ефектно. Тогава той се освободи от съперников футболист и с мощен шут с левия крак прати топката във вратата. Следващият мач на \"Дженоа\" е в събота, когато е гостуването срещу \"Нант\" за официалното представяне на френския тим преди новия сезон. Другият наш национал в Серия А - Александър Тонев, също се разписа за тима си - \"Кротоне\", в предсезонната подготовка. За разлика от Гълъбинов, той започна като титуляр срещу аматьорския \"Акри\", като вкара третото и четвъртото попадение за победата с 6:0. Българският халф бе точен в 42-рата и 60-ата мин., като веднага след втория си гол беше заменен. Тонев има всички шансове да бъде титуляр за \"Кротоне\" в италианския елит през новия сезон, след като през миналия бе често контузен и заради това рядко имаше възможност да играе. Той записа само 13 мача и 1 гол. Все още има възможност Тонев да има за съотборник Ивайло Чочев. \"Кротоне\" не е изгубил интерес към халфа на \"Палермо\", който предизвиква вниманието и на още няколко клуба след изпадането на сицилианците в Серия Б.\r\n\t\t\t\t", "date": "2017.07.24", "title": "Гълъбинов донесе успех на \"Дженоа\""}
{"url": "http://www.segabg.com/article.php?id=864737", "text": "\r\n\t\t\t\t\t\tПърва лига II кръг: \"Верея\" - \"Черно море\" 0:4 (Сукуп 4, Огнянов 28, 77, Чунчуков 82), \"Витоша\" (Бистрица) - \"Етър\" 1:1 (Долапчиев 38; Ив. Петков 30), \"Пирин\" - \"Септември\" (Сф) 0:1 (Галчев 67), \"ЦСКА-София\" - \"Лудогорец\" 0:1 (Мисиджан 49). Снощи: \"Славия\" - \"Ботев\" (Пд), \"Локомотив\" (Пд) - \"Левски\". Днес, 20.30 ч.: \"Дунав\" - \"Берое\" (съдия Др. Драганов) (по \"Диема спорт\"). Голмайстори: 2 гола - Мариян Огнянов (\"Черно море\");  1 гол - 15 футболисти. В следващия кръг - 28 юли (петък), 18.45 ч.: \"Септември\" (Сф) - \"Славия\" (на ст. \"Васил Левски\") (по \"Диема\"); от 21 ч.: \"Черно море\" - \"Дунав\" (по \"Диема спорт\"); 29 юли (събота), 18.45 ч.: \"Берое\" - \"Пирин\" (по \"Диема спорт\"); от 21 ч.: \"Лудогорец\" - \"Локомотив\" (Пд) (по \"Диема спорт\"); 30 юли (неделя), 18.45 ч.: \"Ботев\" (Пд) - \"ЦСКА-София\" (по \"Диема спорт 2\"); от 21 ч.: \"Левски\" - \"Витоша\" (Бистрица) (по \"Диема спорт 2\"); 31 юли (понеделник), 20.30 ч.: \"Етър\" - \"Верея\" (по \"Диема спорт\"). Втора лига I кръг: \"Царско село\" - \"Несебър\" 3:2 (Диков 32, 60, 70; Молдованов 66, Йосков 90), \"Ботев\" (Глб) - \"Нефтохимик-Бургас\" 2:1 (Цв. Радев 6, Ив. Цачев 59; Кърмаджъ 77), \"Ботев\" (Вр) - \"Марица\" 2:1 (Фиданин 69-д, Ив. Михайлов 74; Д. Юруков 90), \"Оборище\" - \"Монтана\" 0:0, \"Созопол\" - \"Черноморец\" (Балч) 1:0 (Кр. Пешов 89), \"Литекс\" - \"Струмска слава\" 2:0 (Кирев 31, П. Ганев 36). Снощи: \"Лудогорец II\" - \"Локомотив\" (Сф). Днес, 18 ч.: \"Локомотив\" (ГО) - \"Поморие\" (съдия Ст. Тренчев) (по \"Диема спорт\"). В следващия кръг - 29 юли (събота), 18.30 ч.: \"Струмска слава\" - \"Монтана\", \"Черноморец\" (Балч) - \"Ботев\" (Глб), \"Несебър\" - \"Созопол\", \"Литекс\" - \"Локомотив\" (ГО); 30 юли (неделя), 18.30 ч.: \"Поморие\" - \"Царско село\"; 31 юли (понеделник), 18.30 ч.: \"Марица\" - \"Оборище\", \"Локомотив\" (Сф) - \"Ботев\" (Вр) (по \"Диема спорт 2\"); \"Нефтохимик-Бургас\" - \"Лудогорец II\".", "date": "2017.07.24", "title": "СТАТИСТИКА"}
{"url": "http://www.segabg.com/article.php?id=864738", "text": "\r\n\t\t\t\t\t\t\"Лудогорец\" ще ползва правителствения Авиоотряд 28 (Airbus А 319-111) за гостуването срещу \"Апоел\" (Беер Шева) в сряда. Тимът заминава днес от Варна, за да се адаптира по-добре в Израел. Шампионите са избрали авиоотряда, след като в разгара на туристическия сезон са ударили на камък в опитите да наемат чартър. Спортният министър Красен Кралев е съдействал, за което \"Лудогорец\" му изпрати благодарствено писмо. Услугите ще ползва и \"Ботев\" за гостуването срещу \"Маритимо\" в Португалия на 1 август, като и двата клуба ще си платят разноските и в двете посоки. Преди 5 г., когато Авиоотряд 28 превози \"Витоша\" (Бистр) и \"Чавдар\" (Етр), стана ясно, че отрядът няма лиценз за търговска дейност. Няма данни дали този статут е променен оттогава.\r\n\t\t\t\t", "date": "2017.07.24", "title": "Авиоотряд 28 ще вози шампионите и \"Ботев\""}
{"url": "http://www.segabg.com/article.php?id=864739", "text": "\r\n\t\t\t\t\t\tТреньорът на \"Лудогорец\" Георги Дерменджиев съжали, че победата над \"ЦСКА-София\" е била само с 1:0. \"През цялото време имахме контрол върху играта. Имахме поне още три ситуации за гол\", коментира той. Като цяло обаче наставникът бе доволен от трите точки и играта. \"Това са футболистите на \"Лудогорец\" - в един мач в София излязоха, играха и победиха. Ние искаме да станем шампиони и играем срещу всеки един отбор за победа. Понеже е началото на първенството, отборът има какво да вдига като игрови ритъм, но аз съм доволен\", каза още Дерменджиев. Той допълни, че не очаква много красив футбол в мачовете срещу \"Апоел\" (Беер Шева) от III квалификационен кръг за Шампионската лига. Първият двубой е в сряда от 21 ч. в Израел. Авторът на гола срещу \"ЦСКА-София\" Върджил Мисиджан пък заяви, че е бил готов за грешката на вратаря Георги Китанов, който в ситуацията позволи топката да мине през ръцете му. \"Преди мача знаех, че може да има такова подаване. При добър пас вратарят може да излезе, а аз винаги очаквам вратарят да изпусне топката\", каза холандецът. Той натърти, че с играта си е доказал, че има място в титулярния състав.", "date": "2017.07.24", "title": "Дерменджиев: Изпуснахме още 3 гола"}
{"url": "http://www.segabg.com/article.php?id=865425", "text": "\r\n \r\n\t\t\t\t\t\tМВР отхвърли всички версии и е в затруднено положение при разследването на убийството в пловдивския парк \"Лаута\" от сряда сутринта. Това стана ясно от думите на шефа на националната полиция Христо Терзийски пред \"Нова телевизия\". Ден по-рано главният секретар на МВР Младен Маринов каза, че нападението може да е случайно - заради кучето на жертвата, което било много агресивно.  Данаил Божилов (43) беше убит с един изстрел в сърцето, докато разхождал четириного на алея без видеонаблюдение. Кучето, порода дого аржентино, е намерено вързано за дърво, а оръжието не е намерено. Божилов е от Дупница, но държи соларни студия в Пловдив, няма криминални прояви. Полицията все още не е прегледала записите от близки камери, те все още се \"източвали\". Освен това засега се отхвърлят почти всички обичайни версии. Няма данни за финансови отношения, заради които да е било поръчано убийството. \"Не установяваме и някакви житейски конфликти или интимни отношения, които биха послужили, за да се търси такова отмъщение\", обясни Терзийски. Според него само собственикът би могъл да върже кучето, още повече че половин час преди убийството има свидетели, че животното е било пуснато да тича свободно. \"Кучето го намираме на местопроизшествието вързано. Едно куче може да бъде вързано само от неговите стопани и в ежедневните си разходки, които установяваме, че той е правил, стигаме до извода, че не е имало досега някакви спречквания\", обясни шефът на полицията. Въпреки всичко според Терзийски нито една версия не е изключена. \"Изучаваме неговите навици, изучаваме неговите отношения, но към настоящия момент не можем да кажем, че имаме заподозрени\", каза той.  Няма напредък и по разследването на двете нападения в столицата - срещу журналиста от БНТ Иво Никодимов и нотариус Валентина Механджийска и дъщеря й. Засега МВР не е успяло да издири очевидци и на двата случая.  На полицията може да й отнеме доста време да стигне до извършителите както на убийството, така и на нападенията, застрахова се Терзийски. Положителното в случая с Никодимов е, че е запомнил един от нападателите си и евентуално би могъл да го разпознае. Засега полицията остава на основната си версия, че това е хулиганска проява, но не се изключва и опит за грабеж.  ВРЕМЕ \"Не с всеки случай можем да се справим в рамките на 24 или 48 часа. Имаме и случаи, при които можем да установи и задържим извършителите, но имаме и такива, при които са необходими месеци и години, за да стигнем до извършителите на такива престъпления\", обясни шефът на полицията. Той припомни убийството на 16-годишния Георги Игнатов в Борисовата градина, по което МВР работи две години, преди да стигне до заподозрян.\r\n\t\t\t \r\n \r\n\t\t\t", "date": "2017.07.28", "title": "Уличните престъпления вкараха МВР в задънена улица"}
{"url": "http://www.segabg.com/article.php?id=865412", "text": "\r\n\t\t\t\t\t\tС известно закъснение здравното министерство обяви обществена поръчка за поддръжка на радиовръзката в системата на \"Спешна помощ\". МЗ регистрира в  Агенцията за обществени поръчки обществена поръчка с предмет \"Осъществяване на свързаност и осигуряване на услугата по работоспособност на системите на Спешната медицинска помощ\", съобщиха от там. Прогнозната стойност на поръчката е 4.320 млн. лв. без ДДС за срок от 3 години, а за сравнение - прогнозната стойност на предходната поръчка със същия предмет е била в размер на 5.400 млн. лв. без ДДС за тригодишен срок, допълват от министерството. Наскоро се оказа, че поръчката за осигуряване на поддръжката на радиовръзката между линейките и центровете за спешна помощ е трябвало да бъде обявена преди месеци, тъй като досегашният договор е изтекъл на 22 юли. \"Защо не е стартирана, не знаем. Сменят се правителства, идва нашият екип, нашия екип го заварват една купчина бедствия. Не може, няма как всички погледи да са съсредоточени върху всички важни неща. Когато се разбра, че този договор изтича, имаше точно два варианта - веднага го пускаме на същата цена, или така и така договорът е забавен, успяваме да го пуснем на по-ниска цена\", обясни преди дни зам. здравният министър Мирослав Ненков. \"Сега плащаме по 180 хил. лв. на месец на тези фирми за поддръжка на тази система. Иска ни се тази цена да я намалим\", каза още той. Ненков увери, че въпреки че договорът е изтекъл, радиовръзката в линейките не е прекъсвана. \"Системата на \"Спешна помощ\" се поддържа от консорциум от три фирми, които това го правят от години. Тези три фирми се справят толкова добре, че всъщност ние за сривове в системата на \"Спешната помощ\", не на 112, не знаем\", коментира той. \"Тази ситуация с цепка между подписването на договора, новия и обявяване на обществена поръчка, се е случвала и в други години. Този консорциум е продължавал да поддържа системата на \"Спешна помощ\" без никакъв проблем\", увери зам.-министърът.\r\n\t\t\t\t", "date": "2017.07.28", "title": "МЗ пусна закъснялата поръчка за радиовръзка в \"Спешна помощ\""}
{"url": "http://www.segabg.com/article.php?id=865417", "text": "\r\n\t\t\t\t\t\tДва от най-харесваните плажове по южното ни Черноморие - на къмпинг \"Делфин\" и Силистар, отново станаха център на скандали. На плажа край Ахтопол спасител счупи носа на колега в разправия за нудистите, които от години се събират тук. Потърпевшият се оплака пред Би Ти Ви, че е бил наказан, задето е близък с плажуващите. \"Може би за това, че съм симпатичен на нудистите, че нудистите са ми симпатични на мен. Сигурно за това е\", предполага Станислав Устамитев. Управителят на плажа твърди, че боят е възникнал заради шега, но така и не стана ясно каква. Другият спасител, участвал в конфликта, твърди, че е ударил колегата си случайно. \"Уж да се сборим, ние сме борци, и той нещо изгрубя\", разказа той пред камерата. На \"Делфин\", който е един от последните диви плажове у нас, това лято непрекъснато има напрежение, тъй като Министерството на туризма реши да го даде под наем. Наемателят първо привлече вниманието с незаконни преустройства, заради които бяха изсечени дървета в гората над плажа. С идването на първите летовници пък се разбра, че новите стопани не позволяват голото плажуване, с което \"Делфин\" е известен. Преди няколко дни полицията наложи и първа глоба на нудист. Наемателят Йордан Тодоров обещаваше да обособи в единия край място за нудистите, но проверка на Би Ти Ви установи, че на въпросния терен в момента се изгражда волейболно игрище. Историята в Силистар пък е нов епизод от добре известния конфликт между собствениците на земи в района и летовниците. Там отново е блокиран единственият път до плажа. Летовници разказват, че се налага да вървят половин час през калта, за да стигнат до морето. Заради затворения път автомобилите се оставят в гората, съобщава Би Ти Ви. Досега собствениците събираха солени такси за паркинг, но един от тях се оплака, че от РИОСВ-Бургас са му наложили да спре достъпа на автомобили до имота си. От Община Царево обясниха, че за да има законен паркинг, трябва да има общ устройствен план, а такъв липсва.\r\n\t\t\t\t", "date": "2017.07.28", "title": "По южните плажове пак избухнаха скандали"}
{"url": "http://www.segabg.com/article.php?id=865421", "text": "\r\n\t\t\t\t\t\tДАНС е отнела допуска до класифицирана информация на зам.-шефа на Бюрото за контрол на специални разузнавателни средства Георги Гатев, потвърди той пред \"Сега\".  Мотивите на агенцията са, че не е надежден от гледна точка на сигурността и за опазване на тайни. Според ДАНС имало факти и обстоятелства, които биха дали възможност да бъде изнудван.  Гатев ще обжалва отнемането на допуска първо пред Държавната комисия по сигурността на информацията (ДКСИ), а след това, ако се наложи, и пред Върховния административен съд. Ако остане без достъп до тайни, ще трябва да напусне поста си, тъй като документът е задължителен за заемане на длъжността. Освобождаването му, било то временно или постоянно, може да стане само с решение на парламента, който го е избрал на поста. Народното събрание излиза в лятна ваканция. Гатев продължава да ходи на работа, без да чете секретни материали. \"Не са много доволни от мен заради проверките, които правим\", заяви зам.-шефът на бюрото, визирайки прокуратурата.   Скандалът около допуска на Гатев гръмна в понеделник, когато от прокуратурата обявиха, че са предложили на ДАНС отнемането на разрешителното на член на бюрото, който се е срещал с обвиняем магистрат в заведение, а после магистратът подал заявление да бъде проверено дали е подслушван незаконно. Той обаче не го написал сам, а това станало на компютъра на административния секретар на институцията. По същия начин било изготвено и заявление от друг подсъдим. После от прокуратурата съобщиха неофициално, че това са варненският съдия Светлозар Георгиев и прокурорът от Плевен Димитър Захариев, а членът на бюрото е Гатев. СЪМНЕНИЕ Гатев намери за необичайно за прокуратурата, че е публикувала искането си за отнемането на сертификата му за тайни. Според него се действало преднамерено. Той допълни, че и другите членове на бюрото се срещат с всякакви хора по темата за незаконното подслушване, в това число депутати, посланици и министри.\r\n\t\t\t\t", "date": "2017.07.28", "title": "Зам.-шефът на бюрото за СРС остана без достъп до тайни"}
{"url": "http://www.segabg.com/article.php?id=865427", "text": "\r\n\t\t\t\t\t\tВсички 206 присъстващи в пленарната зала разноцветни депутати одобриха декларацията, с която се подкрепя правителството да подпише договора за приятелство с Македония. А парламентът изразява готовност да го ратифицира. В декларацията се казва, че НС се води от \"желанието за активизиране на икономическите и културните връзки и близките контакти между гражданите на България и Македония\", както и от \"разбирането, че европейската перспектива на Македония е гаранция за сигурността, стабилността и просперитета на региона\".  \"Народното събрание оценява положително усилията на правителството за финализиране на преговорите и очаква подписването да бъде осъществено в съответствие с предварителните договорености между двете страни\", пише в декларацията. Освен това депутатите искат правителството да докладва ежегодно за изпълнението му.  В самия проект за договор се казва, че България ще помага на Македония за присъединяването й към НАТО и ЕС. До три месеца след подписването му ще се създаде комисия за обективното тълкуване на исторически събития, основано на автентични източници. Страните ще организират и съвместни чествания на общи исторически събития и личности и няма да позволяват пропаганда и използване на език на омразата. Македония потвърждава, че нищо в конституцията й не може да се тълкува като основа за намеса във вътрешните работи на България с цел защита на лица, които не са нейни граждани. Освен това нито една страна няма да има териториални претенции към другата.\r\n\t\t\t\t", "date": "2017.07.28", "title": "С нечувано единство парламентът одобри договора с Македония"}
{"url": "http://www.segabg.com/article.php?id=865413", "text": "\r\n\t\t\t\t\t\tЕдва 20-30 млади и професионално подготвени българи се завръщат годишно у нас. Това съобщи зам.-министърът на труда Султанка Петрова. Тези данни станали ясни при срещите, които се провеждат в различни европейски градове между български младежи и български работодатели, обясни Петрова, цитирана от пресцентъра на социалното ведомство. Около 30 хил. са българските студенти само в страните от ЕС, допълни председателят на Агенцията за българите в чужбина Петър Харалампиев. По думите му след 1989 година между 2.7 и 3.5 млн. българи са емигрирали, \"което е катастрофално\". Петрова, която е с ресор демографска политика, очерта два начина за справяне с демографската криза за \"възраждане на България\". \"Единият е да възвърнем българските ценности, традиции и култура. Вторият е чрез разработване на регионални демографски политики с мерки и дейности за решаването на проблемите във всеки един регион на България\", разясни тя. Тревожни данни изнесоха и от синдиката на българските учители. 12 на сто от децата живеят с бабите и дядовците им, докато майките и бащите им работят в чужбина. Янка Такева обясни пред \"Сега\", че данните са от проучване на синдиката преди две години. Образователното министерство би трябвало да представи актуални данни за това колко деца живеят без родителите си преди началото на учебната година, каза Такева.\r\n\t\t\t\t", "date": "2017.07.28", "title": "Само 30-ина млади българи се завръщат у нас годишно"}
{"url": "http://www.segabg.com/article.php?id=865418", "text": "\r\n\t\t\t\t\t\tДа се създаде държавен фонд в Министерството на социалната политика за подкрепа на възрастните хора. Това предлагат от БСП в проект на закон за възрастните хора, в който има много идеи за харчене на пари, без да е ясно откъде ще се вземат те. Законопроектът дефинира като възрастен всеки, навършил 60 г. Според нашето законодателство пенсионната възраст у нас трябва да стигне 65 г. за мъжете и жените, а в момента е съответно 64 и 61 г. Според мотивите към законопроекта българите над 60 години са над 2 млн. Почти 18% от тях живеят в бедност. Целта на закона е да урежда \"обществените отношения и провеждането на държавната политика в подкрепа на възрастните хора и гарантиране на условия за пълноценен и активен живот и равнопоставено участие в обществения живот\". Като източник на необходимите за това средства лаконично е посочен държавният бюджет. От БСП предлагат два вида финансова помощ за възрастните хора. Първо, всички възрастни, които преживяват със средства под линията на бедността (314 лв. за тази година) да получават \"месечна добавка - парични средства, които допълват собствените за социална интеграция\". Това означава пари за транспорт, наем (ако е нужно), лекарства и др. БСП не казват колко са тези хора, нито каква трябва да е месечната добавка. Тази година например близо 1.3 млн. пенсионери получиха добавка към великденските си пенсии, защото те са под 314 лв. Освен това БСП предлага възрастните хора да получават допълнителна финансова подкрепа от държавата, като размерът ще се определя \"спрямо индивидуалните им потребности\". Парите ще са за достъп до социални услуги, за социална и медицинска рехабилитация, за услуги за участие в трудова заетост и квалификация. Размерът на тези помощи и достъпът до тях ще трябва да определи социалният министър в наредба. От БСП предлагат още да се създаде социална услуга \"приемна грижа\" за възрастните хора, които нямат близки, които да се грижат за тях. Тази услуга е по подобие на приемните семейства за децата. Няма оценка колко възрастни хора се нуждаят от подобна грижа. За свободното време Другата идея на Корнелия Нинова и депутатите й е да се създаде национална карта на социалните услуги по области. Управляващите ще трябва на всеки 25 хил. души население да изграждат \"социални услуги от резидентен тип\" за най-малко 100 лица. Местната власт ще бъде задължена да разкрива и поддържа клубове за възрастни хора, които ще са безплатни. Изискването е във всяко населено място с над 100 души над 60 години задължително да има по един клуб за възрастни хора, а на всеки 15 хил. души население - да се отваря по още един такъв клуб. Отново липсва оценка колко ще струва това на общините, нито колко са към момента функциониращите подобни клубове в страната. В момента клубовете са местна дейност, финансирана от общинските бюджети за съответната година. Съответно общините решават при какъв интерес да ги разкрият - в Добрич например условието е да има 20 желаещи пенсионери.\r\n\t\t\t\t", "date": "2017.07.28", "title": "БСП написа закон с кухи мерки за възрастните"}
{"url": "http://www.segabg.com/article.php?id=865423", "text": "\r\n\t\t\t\t\t\tТри месеца без книжка и 1000 лв. глоба ще е санкцията за каране в аварийната лента по магистралите,  прие транспортната комисия в парламента. Това са поредните поправки в Закона за движение по пътищата, внесени са от БСП.  Въпреки че има много случаи на шофиране в аварийната лента, особено при задръствания, досега формално не е имало санкция за това нарушение, обясни пред \"Дарик\" шефът на КАТ Бойко Рановски.  \"Подкрепяме така предложените текстове, защото в момента нямаме изрична санкция за нарушител, който се движи в лентата за принудително спиране или спира, без да има основание. В момента има един общ текст за неправилно движение по пътното платно, за което глобата е 20 лева, или ако е с опасност, е от 20 до 100 лева\", заяви той.  Шефът на КАТ допълни, че шофирането в аварийната лента е равносилно на каране в насрещното и са се случвали не едно и две произшествия.\r\n\t\t\t\t", "date": "2017.07.28", "title": "Шофирането в аварийната лента ще се глобява с 1000 лв."}
{"url": "http://www.segabg.com/article.php?id=865428", "text": "\r\n\t\t\t\t\t\tВ нарушение на правилника - с поправки, внесени само минути преди началото на пленарното заседание в четвъртък, мнозинството в парламента и ДПС промениха Закона за съдебната власт. Въпреки че се отказаха от \"антиамериканската поправка\", с която се предвиждаше да се забрани на съсловните организации в съдебната система да се финансират от донори извън ЕС, народните представители прокараха други скандални изменения.  Депутатите гласуваха задължително отстраняване от длъжност на магистрат, обвинен за тежко умишлено престъпление от общ характер. Пленумът на Висшия съдебен съвет (ВСС) е против поправката и ще поиска от президента Румен Радев да наложи вето. Опасенията са, че прокуратурата винаги може да спретне дело на неудобните. Досега отстраняването от длъжност бе задължително само по обвинения за престъпления срещу правосъдието, за всички останали случаи решава ВСС. \"Текстът нарушава всякакви основни принципи за защита на правата, включително и конституционни принципи\", каза Галя Карагьозова от ВСС, цитирана от \"Правен свят\". Тя беше подкрепена от колегата си Румен Боев, който каза, че миналата година ЗСВ е бил променен в тази му част именно за да няма безконтролно отстраняване на магистрати. Въпреки масовите критики членовете на ВСС ще могат да се възползват от безпрецедентната привилегия при приключването на мандата си да изберат къде да работят, без да се явяват на конкурс, както се налага за останалите магистрати. Това означава, че всички членове на съвета от страната ще могат да се уредят в София. Любопитно е къде ще изберат да работят Галя Георгиева, която дойде от Апелативния съд в Пловдив, Каролина Неделчева и Даниела Костова от Варна, Елка Атанасова от Благоевград, Румен Боев от Пловдив, както и дали Димитър Узунов ще се върне в Сандански. Привилегията ще важи и за Инспектората към ВСС. Беше създаден Съвет за партньорство към ВСС - уж за да насърчава диалога по професионални въпроси. В него ще влязат трима изборни членове на ВСС, определени от пленума му, представители на съсловните организации, както и магистрати, които не членуват в професионални сдружения. Депутатите се отказаха от забраната магистрати да участват в ръководните органи на организации като Съюза на юристите.  -----------ДЕКЛАРАЦИИ Всички съдии, прокурори и следователи са длъжни в срок от 30 дни да декларират къде членуват. Тук влизат тайни, неформални организации и общества, юридически лица с нестопанска цел, граждански дружества. ", "date": "2017.07.28", "title": "С кухи дела ще могат да се отстраняват неудобни съдии"}
{"url": "http://www.segabg.com/article.php?id=865415", "text": "\r\n \r\nЗа пръв път в българските училища ще се учи и през юли. Заради повече почивни дни в рамките на следващата учебна година просветното министерство предлага тя да приключи с една седмица по-късно. Изключение ще има само за дванадесетокласниците, които по традиция ще приключат уроците си през май. Това е една от мерките, които просветното министерство предлага с цел по-дълго задържане на децата в училище. Заедно с това от МОН планират и разделяне на датите на държавните зрелостни изпити от тези на националното външно оценяване в края на седми клас, за да се облекчат учителите. Промените бяха обявени вчера на сайта на министерството. От проекта на графиците става ясно, че учебната година за учениците от 1-ви до 4-ти клас ще приключи не на 31 май, както бе т.г., а седмица по-късно - на 7 юни 2018 г. Учениците между 5-7 клас ще чуят последния училищен звънец на 22 юни 2018 г., вместо на 15 юни (както бе т.г.), а гимназистите от 9-и до 11-и клас ще приключат на 6 юли, вместо на 30 юни. \"Промяната не увеличава броя на учебните дни и часове на учениците, а е резултат от по-дългите почивки през годината\", пише в прессъобщението на МОН. Единствено за зрелостниците няма да има съществена промяна - те ще завършат почти по същото време като тази година - на 16 май 2018 г., сряда. Т.г. последният им учебен ден бе на 15 май, понеделник. Ваканциите са традиционните - есенна, коледна, междусрочна (която м.г. се наричаше зимна) и пролетна. Най-голяма е промяната за коледната ваканция на децата до 11-и клас включително, която ще е 4 дни по-дълга от миналогодишната. Есенната за всички класове ще е с 1 ден по-дълга, но пък междусрочната се намалява с 1 ден за всички без абитуриентите, които получават 2 дни повече. При пролетната за учениците до 11-и клас промяна няма да има, а при 12-класниците има 1 ден намаление. \"Така децата ще бъдат задържани по-дълго в училище\", аргументират се от МОН. Графикът за учениците в 12-и клас е различен заради създадената обществена нагласа за провеждане на матурите преди 24 май. Още преди 2 г. по времето на министър Тодор Танев бе лансирана идея за увеличение на учебната година с мотива, че българчетата имат най-кратката учебна година в ЕС, а продължителността на ваканциите влияе на мотивацията и устойчивостта на техните знания. Реално увеличението на учебните седмици влезе в сила от изминалата вече 2016/17 г. Първолаците например не завършиха на 24 май, както бе през последните години, а на 31 май. С цел облекчаване на учителите и даване на повече време на учениците да се подготвят за изпитите пък се предлага друга промяна - разделяне на държавните зрелостни изпити за дванадесетокласниците и националното външно оценяване за седмокласниците. В последните години двата вида изпита се провеждаха на една и съща дата - през май. За догодина обаче е планирано тяхното разделяне с цел облекчаване на \"учителите, които трябва да се справят с по-сложната организация за матурите, които се провеждат на модули\". Предложената от МОН дата за матурата по български език е на 21 май 2018 г. от 8 ч., а за тази по предмет по избор - на 23 май 2018 г. (8 ч.). Матурите по желание са планирани между 29 юни и 1 юли догодина. За учениците, завършващи основно образование, т.е. седми клас, пък е предвидено да държат изпита по български език на 6 юни, а по математика - на 8 юни. \"Предложените дати са максимално късни, за да се усвои повече учебен материал, както настояват и родители, и учители. В същото време е предвиден разумен срок за проверка и оценяване на изпитните работи и за спокойно приключване на училищните дейности\", мотивират се от МОН. По-късната дата за националното външно оценяване по български език пък дава възможност за провеждане и на държавните изпити за степен на професионална квалификация в същия ден. Оценяването на дигиталните компетентности на десетокласниците е насрочено за 18-22 юни 2018 г. Учениците от 4-ти клас пък ще се потят върху изпити между 17-и и 28 май 2018 г. Изпитът им по Човекът и обществото е планиран на 17 май, по български език - на 18 май, по математика - на 22 май, а по Човекът и природата - на 28 май. НЕУЧЕБНИ Един неучебен ден в повече ще имат учениците през следващата учебна година, предлага МОН. През 2016/2017 за неучебни бяха обявени дните 7 ноември, 19 май, 22 май и 25 май. За догодина учениците няма да ходят на училище на 21 май, 23 май, 25 май, 6 юни и 8 юни.   ПРЕДЛОЖЕНИЕ ЗА ВАКАНЦИИТЕ ПРЕЗ 2017/18 г.", "date": "2017.07.28", "title": "Учебната година за пръв път се удължава до 6 юли"}
{"url": "http://www.segabg.com/article.php?id=865419", "text": "\r\n\t\t\t\t\t\tДевет месеца, след като жителите на Владая и Княжево излязоха на протест срещу лошата транспортна услуга, която им осигурява Столичната община, те отново ще изразят своето недоволство. Този път те са решили да блокират бул. \"Цар Борис III\" в района на \"легналите полицаи\" при ул. \"Мала кория\" и ул. \"10-и километър\" непосредствено до Александровски мост, става ясно от отворено писмо на инициативния комитет за подобряване на обществения транспорт в двата квартала. Протестът е насрочен за неделя следобед, когато и бездруго движението там е ад. Гражданите твърдят, че почти нищо от миналогодишните им искания не е изпълнено. Те са против поставените \"легнали полицаи\" в района на \"10-и километър\", \"Мала кория\" и \"Килиите\" в кв. Княжево и настояват на тяхно място да бъдат поставени светофари. \"Легналите полицаи са против волята на местните жители и доведоха до огромни задръствания, замърсяване на въздуха и повишаване на шума. Тези неправомерни и неадекватни действия от страна на управляващите предизвикаха силно недоволство на засегнатите граждани\", пишат от инициативния комитет. Изграждане на улично осветление на пътя София - Перник е друго тяхно изискване, което Столичната община все още не е удовлетворила. В подписка отпреди една година жителите на Владая и Княжево поискаха незабавна смяна на обществените автобуси с по-модерни и оборудвани с велобагажници, както и по-чест транспорт. Тогава те се оплакаха, че във Владая няма човек откъде да си купи билет. Сега гражданите твърдят, че старите автобуси са заменени частично с малко по-нови, но отново неефективни и без багажници за колелата им. \"Относно графика постигнахме значително оптимизиране, но за съжаление недостатъчно предвид нуждите от подобряване на транспортното обслужване\", се казва в писмото. Билети обаче все още не се продават във Владая. Обещаното изграждане на велоалея от бул. \"Петко Напетов\" (ст. Горнобански път) до Владая също не е изпълнено. \"Арх. Здравков не си е направил труда да се запознае с предложеното от нас трасе и дава становище за невъзможност за изграждане на велоалея, която щяла да минава по трасе, измислено от него, и преминаваща през частни имоти. Напълно неадекватно и презрително отношение към проблема, поставен като един от приоритетите на Столичната община\", обясняват от комитета. Друго искане на гражданите бе да се възстанови маршрутна линия №22, но заради забавяне на общината това към днешна дата се оказва невъзможно. Не е направено нищо и за удължаване на трамвайната линия от Княжево в посока Владая. ГНЯВ Заради празните обещания, които са им дадени, жителите на Владая и Княжево искат оставките на председателя на комисията по транспорт към СОС Екатерина Йорданова, на зам.-кмета по транспорта Евгени Крусев и изпълнителния директор на Центъра за градска мобилност Християн Петров. Те настояват кметът Йорданка Фандъкова лично да поеме ангажимент за решаването на тези отдавна съществуващи проблеми. В противен случай ще поискат и нейната оставка.\r\n\t\t\t\t", "date": "2017.07.28", "title": "Владая и Княжево блокират пътя за Гърция в неделя"}
{"url": "http://www.segabg.com/article.php?id=865409", "text": "\r\n\t\t\t\t\t\tНАП взе на прицел фирмите, предлагащи на богати туристи сафарита, пикници и разходки с луксозни джипове. От Бургаското поделение на приходната агенция съобщиха вчера, че са направили серия внезапни проверки и са установили, че този бизнес е \"изключително рисков по отношение на деклариране на реалните приходи\".   Данъчните инспектори са навестили офиси, предлагащи ВИП турове по Южното Черноморие и Странджа, и са събрали информация за отчитането на приходите от скъпите мероприятия, за заплатите и осигуровките на  персонала. Оказало се, че има \"неточности\" в счетоводството, свързани с неплащане на данъци. Някои от шофьорите на лъскавите джипове не знаели каква им е заплатата, а други твърдели, че работят \"на парче\", т.е. на повикване. Там, където има индикации за криене на данъци и осигуровки, ще бъдат извършени ревизии, които ще обхванат последните 5 години от дейността на фирмите.  С внезапните проверки и ревизиите целим \"дисциплиниращ ефект и изсветляване в максимална степен\", коментира шефът на дирекция \"Контрол\" в НАП Бургас Пенка Жекова. Продължава и \"пресата\" от проверки на данъчните по хотели, заведения и магазини по морските курорти. Най-честото  нарушение е неиздаване на касови бележки. ", "date": "2017.07.28", "title": "НАП подхвана сафари туровете за скрити данъци"}
{"url": "http://www.segabg.com/article.php?id=865406", "text": "\r\nОБМЕНЕН КУРС \r\n27.07.2017 г. \r\nБорсова търговия с компенсаторни инструменти 27.07.2017 г.", "date": "2017.07.28", "title": "ОБМЕНЕН КУРС"}
{"url": "http://www.segabg.com/article.php?id=865391", "text": "\r\n", "date": "2017.07.28", "title": "Палестинци се молят на паркинга пред джамията \"Ал Акса\" в Ерусалим. Израелските власти вчера премахнаха метален мост и бариерите , които поставиха преди дни край Храмовия хълм в Ерусалим, и така изпълниха исканията на палестинците."}
{"url": "http://www.segabg.com/article.php?id=865377", "text": "\r\n \r\n\t\t\t\t\t\t Бях  съвсем млад репортер и трябваше да осигуря някакви странички от двама-трима писатели за не помня вече каква годишнина или конгрес. Или пък по друг повод. Тогава се подразбираше, че писателите са тези,  които следва да \"откликват\" на всевъзможните събития у нас и в чужбина. Обадих се на единия: така и така, ако може трийсет-четирийсет реда... Човекът любезно се засмя: на него трийсет-четирийсет реда му бил само преамбюлът! Произнесе го сочно, с наслаждение, обичаше редките думи, може би защото не ги разбираше напълно. Преамбюл не се отнася към литературен текст, свързан е (според това какъв речник ще отворим) с дипломатически договори, с международни спогодби, със закони. Преамбюл имат конституциите, българската - също. Но ако разширим (по примера на нашия класик) значението му за свои нужди, това ще означава едно въведение към отделното авторско писание, което излага намерението на автора, мотивите му, както и всевъзможните уговорки, с които иска да обясни текста си, да предупреди или дори да се оправдае пред читателя.Това става естествено, освен в случаите, когато се оказва задължително... Така почти всеки автор, който избира да пише за проблема с българските цигани днес, непременно открива текста си с тържествени заявления, че не е предубеден, че е изпълнен  с нежност към този етнос, разказва как дружно и сърдечно е съжителствал с него в житейския си път и т.н. Навлиза се в подробности, които понякога идват в повече, но които най-вероятно са истински и са предназначени да разредят с  подобаваща доза умиление \"суровата шаячна правда\", която ще последва в изложението. Защото това, което обикновено следва по темата, почти винаги е нелицеприятно, а за определени организации и лица и възмутително. Настоящият преамбюл, наопаки, няма предназначение да ви умили и примири. Днес гадното ще е в преамбюла, а градивното - накрая. Поначало избягвам тематиката. Причината е елементарна - не обичам да ме редактират, да ми задраскват думи, пълноправно присъстващи в българския речник. (Вероятно предпазливостта ми се дължи повече на здравословен писателски инстинкт, защото доверието ми към вестника досега не е подлагано на изпитание.) \"Циганин\" поначало е славна, заслужила дума в българската литература и доколкото думите все пак са моята съдба, не ща някакви химикалки да човъркат в нея.  Десетина дни чакам някак да бъде анализирано и обобщено изобилието от гадни събития в държавата, всичките с мургав оттенък и всичките сякаш нарочно подредени в няколко дни - Асеновград, Смолян, Бяла, Нова Загора - за да опъват сърдечния мускул на  гражданина и да извикват  напълно понятно причерняване пред погледа. Вероятно това последното така е обхванало обществото, че то не може да пристъпи към ясно осмисляне и членоразделно обсъждане на случилото се. Изреждат се познати мъже да джомолят познати приказки, а хората не вярват на нищо и плашат с буна и неподчинение. Нещата в дълбините се променят, а мисленето ни за тях - не. Нарочно или като съвпадение една телевизия показа подробности от висшия пилотаж на мургавите сънародници: телефонните измами. Майсторска разследваща работа, рискована и  дръзка и с резултат, достатъчен най-сетне да задвижи нещо в държавата. Но в същото време и доста обезсърчаващ, ако го разчетем търпеливо. Защото в тези кадри видяхме едни други цигани, далече от нашите представи - дейни, комбинативни, изобретателни, необичайно динамични. \"Мозъчният тръст\" на този вид престъпност очевидно превъзхожда мозъчния тръст на властта. Българската полиция вече години не може дори да се доближи до тези групи, винаги са на крачка пред нея, винаги се изплъзват, водят играта. (Малка утеха е това, че със сигурност имат протекция в самото МВР и дори в парламента - подхвърля го във филма един от измамниците. Разликата в класите си остава.) Измамниците богатеят, стандартът им не отстъпва на стандарта на корумпиран депутат. Бизнесът им се разширява,  убийственото им ноу-хау непрекъснато се усъвършенства, неуловими са - полиция и прокуратура се отдумват пред общественото мнение с присъди  колкото пръстите на едната ръка. Мимоходом понякога показват палатите на циганските барони, незаконните коптори в гетата, автомобилите, с които безработни идват за социални помощи, изсечените гори, убитите от неграмотни шофьори пътници и пешеходци.*  Пострадали от разностранната им дейност кършат ръце като в безвъздушно пространство. Край на преамбюла. А след него - все същото. Няма изход, няма \"визия\", няма идеи. Може би защото тях, идеите, ни ги дават все хора попреяли, попрехвърлили мярката симуланти на гневни изблици или аматьори от демографския бранш. Но не може съвсем да няма мъдрост и здрав опит в нашите редици. Не може народният разум да не е приготвил нещо за случай като такова народно премеждие.  Може би просто трябва да разровим мравуняците! А дотогава от отглеждане на безработната и необразована маса да преминем към адекватна, хуманна, но твърда социална политика. Ако не са помощите и привилегиите, които така разточително и безпроблемно се раздават, етносът ще трябва да се заеме със собственото си оцеляване. И тогава вече (най-после!) неминуемо ще се изравни с българите - ще трябва да го прави с труд, с усилия и някаква що-годе инициатива. Ако се спре кранчето и на престъпните доходи, това ще гарантира верния път. Не му мислят доброто различните правозащитни организации, фондации и етнически партии, които изврещяват при всеки опит да бъдат орязани нетрудовите средства, наливани от държавата в гетата. Или когато трябва да се платят токът и водата. Или когато престъплението трябва да получи наказание. Не, това не са приятелите, не са покровителите. Ако се замислите, точно те са му душманите на гетото. Защото българите не сме вечни. Българите работят, преуморявате се, боледуват, стареят. Някои казват, че може и да изчезнат. Кой тогава ще се погрижи за скъпите на сърцето им техни храненици? Кой ще насади лук или картофи, че да ги изровят през нощта? Кой ще им пусне от прозореца парите от пенсията? Мисионерите в Африка са го измислили: вместо да храниш племето с риба, научи го да лови риба.  Направете нещо бе, умни глави! Накарайте ги да нарамят въдиците... ____________________________ *И последното двайсет: цигани кладат огън на релсите и влакът не може да мине. Стои влакът и чака.Телевизията го показва. Красота! \r\n \r\n\t\t\t", "date": "2017.07.28", "title": "Преамбюл и риболов"}
{"url": "http://www.segabg.com/article.php?id=865363", "text": "\r\n \r\n\t\t\t\t\t\tХоландската джаз и поп изпълнителка Каро Емералд ще гостува в София за концерт на 2 март 2018 г. в зала \"Универсиада\". Възхвалявана заради завладяващите си изпълнения на живо, тя ще опита да очарова за една вечер и българската публика. Каролин Есмералда ван дер Леу, както е нейното истинско име, нашумява с дебютния си албум Deleted Scenes from the Cutting Room Floor (2010), в който отдава почит на музиката от 40-те и 50-те години на миналия век. Това е и основният акцент в нейната музика - шармантен микс от суинг, танцувален джаз, танго, мамбо... Записът престоява 30 седмици на първо място в Холандия, с което подобрява рекорда на Thriller (на Майкъл Джексън). Следващият албум на Каро Емералд - The Shocking Miss Emerald (2013), пък е посветен на шоубизнеса и модата от първата половина на ХХ век и вече покорява Великобритания, където достига до №1. Сред нейните най-големи хитове са Back It Up и A Night Like This. Организаторите от \"София Мюзик Ентърпрайзис\" пускат билетите в продажба от днес в 11 ч. в мрежите на \"Ивентим\" и \"Тикетпро\", включително касите на НДК, \"Арена Армеец\", бензиностанции OMV и др. Цените са от 50 до 80 лв.", "date": "2017.07.28", "title": "Каро Емералд идва в София с блясъка на ретро музиката"}
{"url": "http://www.segabg.com/article.php?id=865330", "text": "\r\n\t\t\t\t\t\tБронзовата олимпийска медалистка  в кат. 48 кг на женската борба от Рио`16  - Елица Янкова, стана \"Почетен гражданин на Варна\", след като Общинският съвет гласува единодушно за това. 22-годишната състезателка ще бъде вписана в Почетната книга на общината, ще получи символичния ключ на града, специален нагръден знак с лента и 5000 лв. Тенисистът Александър Лазаров  се класира за 1/2-финалите на турнира от веригата \"Фючърс\" в Клуж-Напока (Рум, $15 000), след като победи с 6:2, 6:1 румънеца Теодор Краучи. 19-годишният българин, който е поставен под №3 в схемата, ще играе за място на финала срещу №1 Ернан Касанова (Арж). Състезанието за Балканска купа  по пистово колоездене за мъже и състезатели до 23 г. ще се проведе в пловдивската зала \"Колодрума\" през уикенда. Поканени са колоездачи от 9 държави, сред които Гърция, Румъния, Украйна, Словения, Словакия и Чехия. Иван Георгиев се класира 5-и в дисциплината \"трап\" на европейското първенство по стрелба за младежи до 20 г. в Баку (Азер). Шампион стана финландецът Вили Копра, следван от италианците Тео Петрони и Емануеле Буколиери.   $50 000 достигна цената на билетите за боксовия мач между американците Флойд Мейуедър и Конър Макгрегър, който ще е на 26 август в Лас Вегас. Първата партида бе пусната в понеделник и бе изкупена за минути при официални цени от 400 до 10 000 долара. Но някои от билетите се появиха вече в сайтове за препродажба на цени до 50 000.\r\n\t\t\t\t", "date": "2017.07.28", "title": "НАКРАТКО"}
{"url": "http://www.segabg.com/article.php?id=865331", "text": "\r\n \r\n\t\t\t\t\t\tПолицията в Лозана затвори офисите на международната асоциация по аматьорски бокс (AIBA). Противниците на президента на AIBA Ву Чин-Куо се опитали да наложат контрол върху централата, след като в понеделник членовете на изпълкома му гласуваха вот на недоверие и спряха правата му. В крайна сметка полицията е извела хората и от двата лагера и е затворила централата, докато се определи кой има право да я ползва. Това трябва да се случи до 48 часа.  След вота на недоверие Ву обяви извънреден конгрес и каза, че националните федерации ще го подкрепят. Противниците му създадоха \"временен управленски комитет\".  Това е пореден щрих от хаоса, който цари в AIBA тези дни. Причина за вота на недоверие срещу Ву е тежкото финансово състояние на AIBA. Кредитори на асоциацията поискаха да им бъдат върнати заемите, като двата най-големи иска са за $10 млн. и за $19.5 млн. От AIBA обвиниха бившия изп. директор Хо Ким в корупция и обявиха, че Ву не е виновен.  МОК пък съобщи, че през декември е спряно плащане към AIBA, свързано с игрите в Рио`16. \"В началото на декември бе задържано плащане към AIBA заради лошо финансово управление, липса на антидопингови мерки и притеснения за съдийството по време на олимпийските игри. МОК уведоми AIBA, че плащането ще бъде направено, след като се вземат мерки по тези три въпроса\", обяви говорител на МОК.\r\n\t\t\t\t", "date": "2017.07.28", "title": "Полиция заключи централата на световния бокс"}
{"url": "http://www.segabg.com/article.php?id=865333", "text": "\r\n \r\n\t\t\t\t\t\tОлимпийската вицешампионка в скока на височина Мирела Демирева ще участва на световното първенство по лека атлетика в Лондон (4-13 август), независимо че не покри норматива от 194 см. Оказа се, че с норматив са едва 14 от заложените като бройка от IAAF 32 атлетки.  Затова е направено разпределение на тези със следващи по сила постижения. Демирева има 190 см от началото на юли в Стара Загора. С по толкова са още 40 спортистки. След сложна процедура, включваща елиминирането на рускини, които нямат право на участие заради замразеното членство на тяхната федерация, ограничаването на украинки и американки до допустимата бройка от 4 атлетки от една държава на световно и т.н., българката се оказа в списъка с поканените да запълнят квотата с участнички в Лондон. Вчера от българската федерация потвърдиха, че са получили покана от IAAF за Мирела Демирева и вече са изпратили потвърждение, че тя ще участва.  Това стечение на обстоятелствата спомогна да се избегне поставянето на антирекорд за най-малко наши атлети на световно първенство. Сега те ще бъдат 8, колкото бяха и при най-слабото ни представителство - на шампионата в Дегу (Кор) през 2011 г. Другите 7 в състава са: Ивет Лалова (100 и 200 м), Габриела Петрова (тр.скок), Радослава Мавродиева (гюле), Георги Цонов и Момчил Караилиев (тр.скок), Тихомир Иванов (ск.вис.) и Митко Ценов (3000 м с преп.).\r\n\t\t\t\t", "date": "2017.07.28", "title": "Мирела Демирева все пак ще участва на световното в Лондон"}
{"url": "http://www.segabg.com/article.php?id=865335", "text": "\r\n \r\n\t\t\t\t\t\t\"Беше супер да съм в елита на световното плуване. Дадох всичко от себе си, но три пъти да плуваш 200 м бътерфлай е тежко. Все пак се раздадох максимално. Мисля, че се представих добре и съм доволен.\" Това заяви пред bgswim.com Антъни Иванов, който за два дни се превърна в един от най-известните спортисти на България заради класирането си за финала на световното плувно първенство в една от най-трудните дисциплини. В Будапеща великотърновецът, който на 17 юли навърши 18 г., подобри националния рекорд в сериите - 1:55.55 мин., а в полуфинала и финала също плува под 1:56, като в крайна сметка стана 8-и в света. \"Осъзнавам, че постигнах нещо значимо, буквално ми подпалиха телефона. Остава ми още една дисциплина - 100 метра бътерфлай в петък. А след това започвам подготовка за световното за юноши в Индианаполис\", каза още Иванов. \"Три плувания с максимални усилия са много тежки. Физически на третото не можа да издържи, но въпреки това устиска до края - коментира треньорът Николай Вакареев. - Много съм доволен, Антъни се справи отлично. Даде всичко от себе си, не се смути от големите имена.\" В същата вечер падна пореден световен рекорд. Постави го смесената щафета на САЩ на 4х100 м съчетано плуване. Мат Гривърс, Лили Кинг, Ремел Дресъл и Симоне Мануел спечелиха титлата с време 3:38.56 мин., като подобриха собственото си върхово постижение от сериите (3:40.28). Втори във финала останаха австралийците с 3:41.21, а трети - канадците с 3:41.25. Адам Пийти, който в Будапеща два пъти подобри световния си рекорд на 50 м бруст, очаквано спечели и титлата, като завърши за 25:99 сек. На 800 м св. стил триумфира италианецът Габриеле Дети с европейски рекорд - 7:40.77 мин., а неговата сънародничка Федерика Пелегрини детронира Кейти Ледецки (САЩ) на 200 м св. стил. 28-годишната световна рекордьорка и двукратна шампионка (от 2009 и 2011 г.) завърши за 1:54.73 мин., докато олимпийската №1 от Рио`16 и световна от 2015-а - Ледецки, остана втора с 1:55.18. Още преди финала Пелегрини (28 г.) обяви, че това ще е последното й състезание на 200 м.\r\n\t\t\t\t", "date": "2017.07.28", "title": "Антъни Иванов: Мисля, че се представих добре"}
{"url": "http://www.segabg.com/article.php?id=865338", "text": "\r\n\t\t\t\t\t\tКрилото Димитър Димитров  поднови тренировки с националния отбор, след като се излекува от възпаление в коляното. Димитров пропусна последните три контроли на тима и се очаква да играе утре в последната проверка - срещу Македония в Ботевград. Първият мач от предварителните квалификации за световното в Китай догодина е на 2 август - гостуване на Португалия. Волейболният национал  Алекс Грозданов (19 г.) ще продължи кариерата си в италианския \"Калцедония\" (Верона), след като е бил харесан от треньора Никола Гърбич. Бившият треньор на \"Добруджа\" Мирослав Живков ще разчита на двама бивши волейболни национали в иранския клуб \"Сайпа\". Там остава игралият миналия сезон в тима разпределител Иван Станев, а бе привлечен и Венелин Кадънков. Либерото на \"Левски\" Ивайло Лалов подписа договор с \"Хебър\" (Пз) за новия волейболен сезон. 25-годишният състезател ще бъде втори играч на този пост в отбора, където от миналата година либеро е Дафин Коцаков (22 г.).\r\n\t\t\t\t", "date": "2017.07.28", "title": "НАКРАТКО"}
{"url": "http://www.segabg.com/article.php?id=865339", "text": "\r\n\t\t\t\t\t\tПрогнозната стойност на ремонта на Зимния дворец на спорта в столицата е 4 млн. лв. без ДДС (4.8 млн. с ДДС). Очаква се до дни държавното дружество \"Академика 2011\" ЕАД, която стопанисва съоръжението, да обяви обществена поръчка за избор на изпълнител. Самият ремонт ще започне през септември, както спортният министър Красен Кралев обяви още на 21 юни, по време на блицконтрол в парламентарната комисия по въпросите на децата, младежта и спорта. Графикът е съгласуван с федерацията по кънки, която е основен ползвател на съоръжението в Студентския град. Ще се ремонтират основната и тренировъчната зала на двореца, като ще бъдат включени и енергоефективни мерки. Сагата с ремонта на двореца започна през 2014 г., при правителството на Пламен Орешарски. Тогавашният спортен министър Мариана Георгиева пусна обществена поръчка за 50 млн. лв., която предизвика много критики и съмнения за завишени цени. Наследничката на Георгиева - служебната министърка Евгения Раданова, я спря, а самият Кралев, в първия си мандат, спечели съдебните дела за пълното спиране на процедурата. В крайна сметка през 2016 г. предвидените пари за ремонта бяха пренасочени за построяването на \"Арена Бургас\".\r\n\t\t\t\t", "date": "2017.07.28", "title": "4.8 млн. лева ще излезе ремонтът на Зимния дворец"}
{"url": "http://www.segabg.com/article.php?id=865340", "text": "\r\n\t\t\t\t\t\tВолейболният първенец \"Нефтохимик\" прави ударна селекция за участието си в Шампионската лига и привлече само за ден четирима класни играчи. Още след края на миналия сезон от клуба обявиха, че започват нов проект, чиято цел е да се направи в българския волейбол отбор хегемон, по подобие на \"ЛУКойл Академик\" в баскетбола. Всичко става с одобрението на шефа на Обединени спортни клубове \"ЛУКойл\" - Сашо Везенков, и първият ход бе да не се поднови договорът на треньора Петър Дочев. На негово място бе взет за 2 години бившият селекционер на националите Найден Найденов, който направи дупнишкия \"Марек\" 4 пъти поред шампион (2012-15 г.) и води тима в Шампионската лига. За спортен директор пък бе привлечен либерото на националния отбор Теодор Салпаров, който ще помага и на терена. Именно Салпаров вчера разкри пред \"Спортал\", че са подписани договори с четирима волейболисти. Това са близнаците Братоеви, централният блокировач Николай Къртев от \"Монтана\" и беларусинът Вячеслав Шарапович. \"Договорът на националния разпределител Георги Братоев е за 1 г. Контрактът ни с посрещача Валентин Братоев е отворен и ако той получи изгодно предложение от чужбина, ще може да се възползва - коментира Салпаров. - Освен Къртев привлякохме и национала на Беларус Вячеслав Шарапович. Той е млад и перспективен, а и има универсални качества.\" Шарапович ще бъде ползван предимно като посрещач, но има опит и на поста диагонал на разпределителя. Миналия сезон той игра в турския \"Торул\", откъдето \"Нефтохимик\" по-рано това лято привлече руснака Леван Каландадзе (диагонал).\r\n\t\t\t\t", "date": "2017.07.28", "title": "\"Нефтохимик\" продължава ударната селекция за Шампионската лига"}
{"url": "http://www.segabg.com/article.php?id=865341", "text": "\r\n \r\nБългарската волейболна звезда Матей Казийски е сред най-добре платените в този спорт на планетата. Това показва проучване на специализирания сайт volleystory.com. Според него българският посрещач взима в японския \"ДжейТЕКТ Стингс\" (Кария) възнаграждение, равностойно на 600 000 евро на сезон. Това го прави №4 в света по този показател. Пред 32-годишния българин са две звезди на руския \"Зенит\" (Казан) - кубинецът Вилфредо Леон (775 000 евро) и американецът Матю Андерсън (690 000), които са първи и четвърти в класацията. Под №3 в нея е аржентинецът Факундо Конте, който получава 750 000 евро в китайския \"Шанхай\". Френската мегазвезда Ървин Нгапет има същото годишно възнаграждение в италианския \"Модена\" като Казийски - 600 000. Прави впечатление, че в подредбата са само атакуващи волейболисти. Сайтът е направил статистически анализ, според който излиза, че всички в Топ 12, които получават по 400 000 евро или повече, си заслужават парите. Извадката сочи, че волейболистите с годишна заплата до 100 000 евро грешат до 40% от изпълнените сервиси. Тези с възнаграждение между 100 000 и 200 000 бъркат 32% от началните удари, като при това могат да пратят топката в посочената от треньора им зона само в половината си опити. Волейболистите, взимащи от 200 000 до 400 000 евро на сезон, вкарват 80% от сервисите си и имат също толкова голям процент при опитите да пратят топката в указана зона. Звездите със заплата до 600 000 правят същото, обаче с много мощен сервис. А взимащите 600 000 евро и повече правят ас (директна точка) при всеки втори свой вкаран сервис, като при това грешките им са сведени до 30%. ТОП 12 ПО ГОДИШНА ЗАПЛАТА:", "date": "2017.07.28", "title": "Казийски е №4 по заплата в световния волейбол"}
{"url": "http://www.segabg.com/article.php?id=865344", "text": "\r\n\t\t\t\t\t\tПърва лига III кръг - днес, 18.15 ч.: \"Черно море\" - \"Дунав\" (съдия Анг. Ангелов) (по \"Диема\"); от 21 ч.: \"Септември\" (Сф) - \"Славия\" (Г. Давидов, на ст. \"Васил Левски\") (по \"Диема спорт\"). Треньорът на \"Пирин\"  Милен Радуканов не одобри дошлите на проби трима футболисти - алжиреца Абделррахман Юсфи, гърка Василис Трендафилакис и Яни Петков от \"Пирин\" (Гоце Делчев). Новопривлеченият Радослав Кирилов пък ще бъде в групата на \"Пирин\" за съботното гостуване срещу \"Берое\", където нападателят игра през миналия сезон. В състава е и албанецът Анди Рения. Тренировки с \"Етър\"  започна бившият футболист на \"Левски\", \"Ботев\" (Пд) и \"Берое\" Георги Сърмов. Той е свободен агент, след като напусна молдовския \"Дачия\". Халфът изчаква трансфер в чужбина, а ако не си уреди такъв, ще подпише именно с \"Етър\". Треньорът на великотърновския тим Станислав Генчев обяви, че яснота ще има до края на седмицата. 17 млн. евро плати \"Рен\" за крилото на \"Метц\" Исмаила Сар (19 г.). Сенегалецът приел офертата и отказал такава от \"Барселона\" заради възможността да получи по-голям шанс за игра и съответно за развитие в \"Рен\". Анхел Мария Вияр подаде оставка като вицепрезидент и член на Изпълкома на УЕФА заради делото срещу него в Испания по обвинения в корупция. Вияр вече заяви, че е невинен, но бе временно отстранен от поста си и в испанската федерация, докато не бъде решен случаят. Постът му бе поет от финансиста на централата Хуан Луис Лареа. Фатих Терим беше освободен като селекционер на националния отбор на Турция. Това бе вследствие на скандала, в който треньорът се набърка преди две седмици. Терим беше заснет как със своите зетьове се бие със собственик на ресторант, като в резултат на това петима души бяха приети в болница. Испанският национал Нолито (30 г.) обяви, че трансферът му от \"Манчестър С\" в \"Севиля\" не е крачка назад, тъй като преминава в един от най-добрите отбори в Европа, а и е имал желание да се върне в родината си. \"Севиля\" се съгласи да плати 9 млн. на \"Сити\" за лявото крило.\r\n\t\t\t\t", "date": "2017.07.28", "title": "НАКРАТКО"}
{"url": "http://www.segabg.com/article.php?id=865345", "text": "\r\n \r\n\t\t\t\t\t\tТрансферът на Неймар от \"Барселона\" в \"Пари Сен Жермен\", който френският клуб усилено се опитва да осъществи, е близо до финализиране. Според в. \"Екип\" бразилецът вече е договорил заплатата си при парижани - 30 млн. евро чисто на сезон плюс допълнителни бонуси. Контрактът пък ще е за 5 години. Предстои обаче ПСЖ да се разбере с \"Барселона\", откъдето трябва да склонят да приемат откупната клауза от 222 млн. евро. Сумата по трансфера обаче може да достигне до 300 млн. евро, защото трябва да бъдат платени и данъци за десетки милиони евро, според барселонския в. \"Спорт\". Що се отнася до данъците, то Неймар получи добра новина, след като от него бяха снети всички обвинения за укриване на доходи в периода 2011-2014 г., по които той бе разследван в родината си. Засега Неймар отказва коментари по евентуалния трансфер в ПСЖ, като продължава да тренира и играе за \"Барса\". Именно той вкара гола за победата с 1:0 над \"Манчестър Юн\" в САЩ от турнира International Champions Cup. В друг мач пък воденият от Хосеп Гуардиола \"Манчестър С\" разгроми с 4:1 \"Реал\" (М).", "date": "2017.07.28", "title": "Трансферът на Неймар в ПСЖ може да стигне 300 млн. евро"}
{"url": "http://www.segabg.com/article.php?id=865347", "text": "\r\n\t\t\t\t\t\tАмбицираният да влезе догодина във Втора лига \"ЦСКА 1948\" осъществи още един силен трансфер. Новакът в Югозападна Трета лига привлече капитана на \"Пирин\" (Разлог) Николай Хаджиниколов, който бе и треньор в школата на клуба. След контрола на \"Пирин\" с \"Миньор\" (Пк) халфът е бил убеден да премине в \"ЦСКА 1948\" от пом.-треньора на софийския тим Йордан Юруков. Футболистът има богат опит, какъвто е нужен на младия тим, за да постигне целта си и да спечели първото място в групата. Хаджиниколов (30 г.) е играл преди за \"Видима-Раковски\", \"Ботев\" (Вр), \"Сливнишки герой\", \"Марек\" и др. От действията му обаче остана недоволен треньорът и директор на \"Пирин\" (Разлог) Христо Джоджов. \"Не прави чест нито на капитана ни, нито на Йордан Юруков. И то заради малко повече пари...\", каза той. Хаджиниколов може да дебютира за \"ЦСКА 1948\" още в събота, когато от 18 ч. е контролата срещу \"Академик\" (Свищов) в Герман.", "date": "2017.07.28", "title": "\"ЦСКА 1948\" привлече и капитана на \"Пирин\" (Разлог)"}
{"url": "http://www.segabg.com/article.php?id=865349", "text": "\r\n \r\n\t\t\t\t\t\tСобственикът на \"ЦСКА-София\" Гриша Ганчев въведе практика, която използваше и в \"Литекс\" - дълъг лагер преди по-важен мач. Така той е дал съгласието си отборът да бъде на 4-дневен лагерен режим извън София преди гостуването срещу \"Ботев\" (Пд) в неделя. Мачът е от голямо значение за \"ЦСКА-София\", тъй като евентуална загуба съвсем би ударила по амбициите за титла. Затова треньорът Стамен Белчев заведе всичките налични 22-ма играчи от основния състав на подготовка, която да осигури максимална концентрация и да остави надалеч изкушенията, които футболистите имат в столицата. Мачът с \"Ботев\" е важен и за самия Белчев, който може и да бъде уволнен, ако не постигне в неделя първа шампионатна победа за сезона. Дори обикновено сдържаният Пламен Марков, спортен директор в клуба, си позволи да критикува представянето под ръководството на Белчев, но уточни, че съдбата на наставника се решава от собствениците. \"Оценката е негативна за началото на шампионата. Искахме съвсем различно начало... То е негативно, но целта (б.р. - титла) не е променена. Това, което аз виждам, е, че играчите в средата на терена извършват действията си или странично, или назад, а не напред, което забавя атаките ни\", каза Марков пред \"Диема спорт\". Той се опита също да замаже позицията на \"ЦСКА-София\", с която клубът признава пред УЕФА, че всъщност е наследник на \"Литекс\". \"Декларацията беше публикувана с цел ЦСКА да играе в Лига Европа... Това не се получи, за което съжаляваме. Ние сме ЦСКА, ЦСКА е на стадион \"Българска армия\". Този документ е правен от юристи, не мога да коментирам детайлите, всички много пунктуално се интересуват от детайлите\", обясни Марков.", "date": "2017.07.28", "title": "Ганчев прати \"ЦСКА-София\" на лагер"}
{"url": "http://www.segabg.com/article.php?id=865350", "text": "\r\n\t\t\t\t\t\tШампионска лига III квалификационен кръг, първи мачове: \"Апоел\" (Беер Шева, Изр) - \"Лудогорец\" 2:0 (Нуакаеме 19, М. Охана 79), \"Астана\" (Казах) - \"Легия\" (Пол) 3:1, \"Динамо\" (Укр) - \"Йънг Бойс\" (Швейц) 3:1, \"Ред Бул Залцбург\" (Ав) - \"Риека\" (Хър) 1:1, \"Виторул\" (Рум) - АПОЕЛ (Кип) 1:0, \"Марибор\" (Слвн) - \"Хафнарфьордур\" (Исл) 1:0, \"Селтик\" (Шот) - \"Розенборг\" (Нор) 0:0, \"Ница\" (Фр) - \"Аякс\" (Хол) 1:1, \"Брюж\" (Бел) - \"Истанбул ББ\" (Тур) 3:3. Реваншите са на 2 август. Христо Стоичков се прибра за няколко дни в България, за да уточнява на място последни детайли по организацията на мача между ветерани на \"Барселона\" и сборен тим, събран от българина. Двубоят е на 20 септември в Стара Загора. \"Трябва да се чувстваме горди, че това събитие се случва в България. Много големи звезди на \"Барселона\" ще дойдат, защото знаят, че ще бъдат посрещнати по възможно най-добрия начин\", заяви той. Стоичков също така ще присъства в Габрово на регионалния турнир \"Каменица Фен купа\", като в неделя ще награди победителите. Любослав Пенев записа тежка загуба в първия си мач като треньор на дублиращия отбор на \"Валенсия\" - 0:4 от втородивизионния \"Лорка\" в контрола.  Следващата проверка на тима на Пенев е в събота срещу \"Мурсия\". Александър Тонев обяви на пресконференция в Италия какви са целите пред тима му \"Кротоне\" през новия сезон. \"Надяваме се пак да запазим мястото си в Серия А. Усещам се малко уморен, но това е нормално, защото вече две седмици сме на лагер... Отборът ни е добър и всички сме като едно семейство\", каза българският национал.", "date": "2017.07.28", "title": "НАКРАТКО"}
{"url": "http://www.segabg.com/article.php?id=865351", "text": "\r\n \r\n\t\t\t\t\t\tБившият защитник на \"Барселона\" Абелардо Фернандес е отказал да стане треньор на \"Левски\" на мястото на Николай Митов. Поне това твърди испанският вестник La Nuеva Espana. 47-годишният треньор водеше \"Спортинг\" (Хихон) до началото на годината, но напусна заради неразбирателство с ръководството. През 2016 г. той спаси тима от изпадане от Примера дивисион. Абелардо игра за \"Барселона\" в периода 1994-2002 г., като спечели 2 титли, 2 купи на краля и КНК през 1997 г. Според La Nueva Espana \"Левски\" е вторият отбор, на който Фернандес отказва, след \"Осасуна\". Друг треньор, спряган за \"Левски\" - Никодимус Папавасилиу, отрече информациите, че ще идва в България да преговаря със \"сините\". В сряда се появиха негови изказвания, но той обясни, че не е говорил с никого: \"Разбрах, че се е появила информация, че ще преговарям с \"Левски\". Това абсолютно не е вярно. Не съм говорил с никого и никой от ръководството на клуба не е разговарял с мен.\" По-рано ръководството на \"Левски\" също разпространи съобщение, в което обясни, че информациите за преговори с кипъреца не отговарят на истината. Митов, който все още е треньор на \"сините\", заяви, че ще приеме всяко решение на ръководството. \"Не ми е приятно с тези слухове, но трябва да си вършиш работата. Тези въпроси не са към мен. Каквото и да реши ръководството, щом е за доброто на \"Левски\" - край\", каза Митов пред \"Диема Спорт\". Той смята, че \"спекулациите са започнали умишлено\" преди мача срещу \"Локомотив\" (Пд). След въпросния мач, завършил 0:0, спортният директор Даниел Боримиров каза, че не е доволен от играта на тима и не отговори конкретно на въпрос за бъдещето на Митов. \"Като не победиш, е нормално всеки да бъде разочарован. Говорихме с Боримиров, той каза, че всичко си е по старому. Аз му казах, че каквото и решение да се вземе, няма да си променя мнението\", допълни Митов.\r\n\t\t\t\t", "date": "2017.07.28", "title": "Ветеран на \"Барса\" отказа да поеме \"Левски\""}
{"url": "http://www.segabg.com/article.php?id=865353", "text": "\r\n \r\n\t\t\t\t\t\tВоденият от Станимир Стоилов \"Астана\" спечели с 3:1 домакинството срещу \"Легия\" (Варшава) и си осигури отличен аванс преди реванша в Полша. Това увеличава шансовете на казахстанския тим да се класира на директен плейоф за влизане в Шампионската лига, в който за отпадналия има утешителна награда - място в групите на Лига Европа. Така, ако \"Астана\" отстрани \"Легия\", ще знае, че при всички случаи ще играе в евротурнирите до декември - или в Шампионската лига, или в Лига Европа. \"Играхме отлично. За първи път виждам \"Астана\" да се представя така - компактно, организирано. Направихме чудесни контраатаки, а футболистите ми демонстрираха европейска класа. Но свършихме само 50% от работата си. На реванша трябва да бъдем много внимателни и да не допускаме подобен лек гол. Напрежението ще е голямо, но ще опитаме да се справим\", коментира след мача Стоилов. Часове след това \"Астана\" подписа нови договори със звездите си в атака Патрик Твумаси и Джуниор Кабананга, към които \"Легия\" веднага прояви интерес. Живко Миланов пък игра цял мач за кипърския АПОЕЛ, който загуби с 0:1 гостуването срещу \"Виторул\" (Констанца).", "date": "2017.07.28", "title": "Стоилов почти осигури на \"Астана\" евромачове до зимата"}
{"url": "http://www.segabg.com/article.php?id=865355", "text": "\r\n \r\n\t\t\t\t\t\tОптимизъм в изобилие струеше от ръководството на \"Лудогорец\" след загубата с 0:2 от \"Апоел\" (Беер Шева) в първия мач от III квалификационен кръг за Шампионската лига. Изявленията не бяха като след колеблива игра, каквато разградчани демонстрираха през големи периоди от мача в Израел, а настроението за реванша на 2 август бе все едно в първия мач е постигнато поне равенство. \"В този мач \"Лудогорец\" не игра лошо. Не беше лош мач за нас. В един турнирен мач, когато ти вкарат гол, играта става различна. При втори гол - още повече. Има още 90 минути, във футбола всичко е възможно. Не сме се предали. Ще се подготвим за двубоя в Разград и ще направим един мач, след който да излезем победители. За мен шансовете все още са 50:50\", заяви треньорът Георги Дерменджиев. Той все пак каза, че съперникът е опасен на контраатаки и има класни футболисти в това отношение. Изпълнителният директор на клуба Ангел Петричев не остана по-назад: \"Можем да излезем от този удар. Ние сме \"Лудогорец\"! Никой не трябва да отписва \"Лудогорец\". Напълно възможно е тази съблекалня да се вдигне и да спечели мача в Разград. Късметът не беше на наша страна. Правим един луд мач следващата сряда. \"Лудогорец\" е по лудите мачове. Надявам се да повторим характерните за нас двубои.\" Капитанът Светослав Дяков, който имаше донякъде вина за първия гол на \"Апоел\", също посочи, че вярва в крайния успех. \"Имаме шансове за реванша. \"Апоел\" е много добър отбор, но е възможен. Те играят футбол и ни оставят пространства и ние да играем. Дано вкараме поне два гола\", каза халфът. Наставникът на \"Апоел\" (Беер Шева) Барак Бахар от своя страна похвали футболистите си, че са били така отдадени в мача. \"В Разград ще ни бъде по-трудно\", допълни той.\r\n\t\t\t\t", "date": "2017.07.28", "title": "\"Лудогорец\" се връща с оптимизъм от Израел"}
{"url": "http://www.segabg.com/article.php?id=865365", "text": "\r\n \r\n\t\t\t\t\t\tДо 10 септември Национална галерия Ретроспектива на Стефан Десподов (1950-2015) е летният избор на Националната галерия. Във филиала \"Двореца\" от днес са подредени творби на всепризнатия майстор на плаката и карикатурата, събрани от фондовете и на Софийската градска художествена галерия, пловдивската галерия \"Възраждане\" и галерия \"Владимир Димитров-Майстора\" в родния град на художника - Кюстендил. Колекцията се допълва от сбирки на приятели на приятели на Десподов, както и от 112 плаката, дарени на кюстендилската художествена галерия от съпругата му Правда Спасова. Стефан Десподов е един от най-талантливите представители на своето поколение плакатисти, получили широко международно признание. Роден е в Кюстендил. През 1974 г. завършва Националната художествена академия, специалност \"Приложна графика\", в класа на проф. Александър Поплилов. Започва работа в издателство \"Техника\", а по-късно и в \"Народна култура\" като художествен редактор. Финото му чувство за хумор, великият му усет към абсурда и разпознаваемият му почерк го правят дългогодишен плакатист на Народния театър \"Иван Вазов\" и Сатиричния театър \"Алеко Константинов\". Художникът има участия в повече от 200 изложби по целия свят. Освен в България негови творби са публикувани в Русия, Полша, Швейцария, Германия, Япония, Италия, Турция, Куба, Сърбия и други държави. Сред най-престижните издания, публикували произведения на Десподов, се открояват \"Новое время\", \"Литературная газета\", \"Слово\", Europeo, Graphis, Idea, City. Има пет авторски албума и около 80 награди от наши и международни изложби и конкурси. Художник-постановчик е на три анимационни филма.\r\n\t\t\t \r\n \r\n\t\t\t", "date": "2017.07.28", "title": "Ретроспектива припомня сатиричния талант на Стефан Десподов"}
{"url": "http://www.segabg.com/article.php?id=865367", "text": "\r\n \r\n\t\t\t\t\t\t5-12 август, Банско По традиция всяка година в началото на август Банско за няколко дни се окичва с титлата \"джаз столица на България\". Така е вече две десетилетия. 2017 г. обаче е специална, тъй като фестивалът ще отпразнува своя 20-годишен юбилей. По думите на създателя и организатор на фестивала д-р Емил Илиев идеята за него се е зародила още в началото на 90-те години на миналия век. Първото издание на международния джаз фестивал в града в полите на Пирин се провежда през 1998 г. Безплатните концерти на открито бързо се превръщат в традиция, която привлича изпълнители и публика от близо и далеч.  В програмата на юбилейното издание тази година присъстват стилове и групи, представящи почти всички направления в жанра. Посетителите ще чуят изпълнители от Германия, Великобритания, Франция, Италия, САЩ, Швейцария, Македония, Грузия, Сърбия и разбира се, някои от най-изявените представители на този жанр у нас. Сред родните звезди, които ще се качат на сцената, са Хилда Казасян, Камелия Тодорова, Васил Петров, Живко Петров трио, Sentimental Swingers, \"Акага\", Биг бенд Благоевград и много други. Част от интересните имена от чуждестранната сцена, които ще гостуват в Банско, са Аксел Цвингенбергер, който е един от най-популярните буги изпълнители в света, Пати Остин, Патриция Лакуидара, Ян Детвилер и холандската саксофонистка Кенди Дълфър.  Концертите, както всяка година, са със свободен вход и ще стартират от 5 август в 19 часа на площад \"Никола Вапцаров\". Първи на сцената ще се качат \"Сентиментъл суингърс\"& Биг бенд Благоевград с диригент Борис Янев и специален гост Михаил Йосифов - тромпет. След тях ще се изявят Влатко Стефановски трио (Македония), Аксел Цвингенбергер (Германия) и Патриция Лакуидара (Италия).  Фестивалът тази година ще продължи по-дълго от всички предишни издания - цяла седмица, до 12 август.", "date": "2017.07.28", "title": "Джаз фестивалът в Банско празнува 20 години"}
{"url": "http://www.segabg.com/article.php?id=865379", "text": "\r\n \r\n\t\t\t\t\t\tКалин Калпакчиев е завършил право в СУ \"Св. Климент Охридски\". Започва работа в съдебната система като младши съдия в окръжния съд в Добрич през 1995 г. До 2005 г. е съдия в Софийския районен съд, а до 2012 г.  - в апелативния. Избран е за член на Висшия съдебен съвет от квотата на съда през 2012 г. --- - Г-н Калпакчиев, как тълкувате решението на Инспектората към Висшия съдебен съвет (ИВСС) по \"ЦУМ гейт\"? След като преди време и мнозинството във ВСС отказа да се занимава със срещата на главния прокурор Сотир Цацаров с издателя на \"Сега\" Сашо Дончев в кабинета на Георги Гергов от БСП, сега и инспекторатът заключи, че проблем няма...  - Не е изненада, че проверката приключи така. От самото начало бяха подадени сигнали, че подходът към този нов тип проверки за почтеност е сгрешен. Така както и прокуратурата години наред, ИВСС започна да търси доказателства за съдържанието на разговора - нещо, което е изначално явно, че не може да бъде открито. Тези три лица не отричат, че са се срещнали, а в публичните им изявления се откриват допирни точки и съвпадения по голяма част съдържанието на разговора. Но разбрахме, че инспекторатът е търсил четвърти човек. Това е немислимо, ясно е, че четвърти няма. - В какъв смисъл подходът е сгрешен - законодателно или на практика? - На практика. Преди два месеца написах писмо до компетентните институции и до ЕК, в което, на базата на публичните източници, извърших анализ на фактите, който всеки юрист може да направи и инспекторатът трябваше да направи. А именно - да сравни публичните изявления на всеки от участниците, данните, които се съдържат в публичните източници и потвърждават косвено техните твърдения. Сглобявайки този пъзел, съвсем добросъвестно можеше да се установи фактологията и да се направят няколко несъмнени извода.  Тук вече от значение е стандартът, по който ще се преценяват фактите за публичното поведение на магистрата. Този стандарт е установен на международно ниво и в нашия етичен кодекс. Той беше приложен от предишния ВСС и от Върховния административен съд по случая \"Красьо Черния\". Принципът е следният - магистратите трябва да действат по всяко време по такъв начин, че да повишават общественото доверие в независимостта, почтеността и безпристрастността на правосъдието и да избягват поведение, което е неблагоприлично, както и такова, което изглежда неблагоприлично. Тук дори не е от значение дали поведението разкрива зависимост, а фактът, че то създава впечатление за зависимост, за недопустимо прекрачване на граници. Безспорно се установи - главният прокурор, който стои на върха на йерархична структура, от чиято воля зависи дали да бъде повдигнато или прекратено обвинение, се е срещнал с двама бизнесмени, единият от които и член на висшия политически орган на парламентарно представена партия. По отношение на търговски дружества, свързани с двамата бизнесмени, е имало прокурорски проверки към момента на срещата. Самият главен прокурор не отрече, че е имало диалог между него и Дончев за конкретна предварителна проверка. Нещо, което твърди и Дончев. Фактът, че Цацаров е допуснал да се води този разговор на този терен, вече е уронил престижа на съдебната власт. - Тогава защо изобщо се налага проверка? - Моята първоначална теза беше, че проверка не е необходима. Фактите са ясни. Има среща извън Съдебната палата. Предметът й е установен в голяма степен. Знаем какво е отношението на главния прокурор към свободните медии и свободата на словото през годините. Той неведнъж е влизал в ролята на цензор във ВСС, коментирал е кои медии са добри и кои са лоши, кой какво и къде има право да говори. Наслагването на тези факти по абсолютно несъмнен начин водеше до извода, че престижът на съдебната власт е уронен от главния прокурор, че той е нарушил базисни принципи за независимост, създал е впечатление за непристойно поведение, за зависимост, за използване на прокуратурата не за целите, предвидени в закона. И това трябваше да има своите последствия. За главния прокурор и за двамата председатели на върховни съдилища е предвидена процедура за предсрочно прекратяване на мандата. В случая той не отговаря на изискванията за заемане на длъжността - високи нравствени качества. Поисках от министъра на правосъдието, който има правомощие да инициира процедурата, най-малкото да каже защо няма да го упражни. Тя не каза. Не съм наивник. Не си представях, че този ВСС, който избра главния прокурор при наличието на същите тези съмнения, ще направи нещо различно от това да не обърне внимание. Още през 2012 г. по време на избора му, след анализа на фактите, обясних, че Цацаров не притежава необходимите нравствени качества за главен прокурор.  - Ако на най-високо ниво в системата се демонстрира липса на независимост, това няма ли да се превърне в индулгенция за всеки магистрат? - Немалко колеги казваха още когато ВСС отказа да разисква случая, че вече всеки може да се позовава на прецедента \"Цацаров\" и да казва - аз имам право да се срещам с всеки и да разисквам каквото реша. Когато се толерира такъв тип поведение и няма адекватни последствия, прагът на търпимост се снижава съвсем. И идва момент, в който никой не обръща внимание - и в обществото, и от професионалната общност. Това може би е най-страшното. Няма как да не сравним \"ЦУМ гейт\" с близки по време подобни случаи, в които се засягаше много тежко независимостта на съдебната власт и нямаше никаква реакция. \"Яневагейт\" - записаните разговори между съдиите Владимира Янева, Румяна Ченалова и адвокат Мондешки разкриха много грозно лице на правосъдието. И там също нямаше реакция. В анализа на прокуратурата европейските прокурори са написали буквално \"не можем да си обясним защо българската прокуратура в тези случаи проверява единствено дали записът е законен и кой го е направил, а неглижира фактите, които са проверими\". - Защо Цацаров е недосегаем, защо е качен на пиедестал? - Не е на пиедестал. Но главният прокурор, без значение дали е Цацаров, Филчев или Велчев, разполага с абсолютната власт. Невярно е това, което Цацаров говори, че прокуратурата подлежи на съдебен контрол. При едно дело за корупция например няма кой да обжалва прекратяването. Изминалите 30 г. показаха, че главният прокурор е най-силната властова позиция в държавата и трябва да има контрол. Беше подчертано и в анализа на европрокурорите. Но в предложенията на правосъдното министерство, в пътни карти, планове и прочее бюрократични документи няма и ред за това. - И защо е този чадър? - Получава се порочен кръг. Тези, които трябва да въведат промени в закона, са зависими от него. Виждали сме колко депутати, членове на правителства и т.н. могат да бъдат държани зависими с предварителни проверки и наказателни производства на трупчета. Има и друг порочен модел, който наблюдаваме напоследък - прокуратурата законодателства. И при промяната на НПК, и при промяната на ЗСВ депутати внасят, без да обявят това, предложенията на прокуратурата и те стават моментално действащ закон. Магистратите могат да дават съвети, да дискутират несъвършенствата в един или друг закон. Но да предлагат изменения, каквито са им удобни, е изключително неправилно. То противоречи на разделението на властите и на други принципи на конституцията. Законите трябва да са в интерес на гражданите, а не в угода на правоприлагащите органи. - Промените, които регламентират спецправосъдието, в такава угода ли се направиха? - Властта иска да си отгледа и укрепи един удобен за нея съд. Което е доста недалновидно, защото властите се сменят. И никой не би искал да бъде съден от страхливи, зависими и некомпетентни съдии. Още при създаването на спецсъдилищата беше ясно, че властта иска да си създаде удобни съдилища, в които да постигат резултата, който им е угоден. В момента трънът в петата е неуправляемостта на Софийския градски съд. И делата се местят в спецсъда. Като ще се променя толкова сериозно законът, трябва да има солидни мотиви и изследване на делата, които ще се преместват. Но мотиви няма. Знаете, че самият главен прокурор поведе недопустима война с градския съд. Той твърди публично, че СГС неоправдано връща обвинителни актове, че постановява присъди, от които прокуратурата е недоволна.  - Защо мнозинството във ВСС отказа да даде становище по Закона за съдебната власт, в който се предвижда въвеждане на кариерни бонуси за членовете на съвета? - Мнозинството от членовете на ВСС са бенефициенти на тези промени. Вносителите бързат да приемат тези промени, за да могат да обслужат отиващите си членове на ВСС. Това е част от порочния модел да се избират зависими членове на ВСС, не само от парламентарната квота. Те след това изпълняват спуснати решения за избори на председатели на ключови звена в съдебната власт.\r\n\t\t\t\t", "date": "2017.07.28", "title": "Цацаров наруши принципите за независимост на съдебната власт"}
{"url": "http://www.segabg.com/article.php?id=865383", "text": "\r\n \r\n\t\t\t\t\t\t\"Ако искате да бъда болезнено откровен, ние в част от случаите не знаем коя администрация на какво законово основание иска от гражданина даден документ\". Признанието е на вицепремиера Томислав Дончев и е отпреди месец, макар че нито той, нито повечето му колеги са от един месец във властта. Трябваше наши сънародници да засипят \"Фейсбук\" профила на премиера с оплаквания от консулските ни служби в чужбина, за да прогледне третото правителство \"Борисов\", че не може в 21-ви век да не може по електронен път да се събират и правят голяма част от документите. \"Буквално няма човечност!\", възклицава премиерът на последното заседание по тази тема от края на юни. И нарежда \"да приготвим, да внесем тези 34-35 промени на изречения в законите, за да може всичко това да го отпушим до ваканцията на парламента. Променяме, правим го, отпадат и юли месец рапортуваме на обществото какво сме направили накрая\". Юли месец е към края си, а \"отпушване\" още няма. Нещо повече - измислен беше нов тормоз над гражданите, този път заради такса смет. Долу-горе така стоят нещата и с реформирането на самата администрация. \"30% от чиновниците са излишни\", констатира  на осмата година от влизането си в парламента председателят на бюджетната комисия Менда Стоянова. Излишните обаче могат да спят спокойно. Вместо да се съкращава, администрацията върви в единствената посока, която й се удава - да се обзавежда с нови и нови структури. Показва го и докладът за състоянието на администрацията през 2016 г., публикуван наскоро от Министерския съвет. Докладът за състоянието на администрацията за 2016 г., публикуван наскоро от Министерския съвет, посочва, че в края на годината щатната численост на държавната и общинската администрация е 132 648 души. Незаети са 5840 позиции, като най-критично е в МВР. 2811 места са вакантни повече от 6 месеца. 11 779 бройки са отпуснати като допълнително щатно разписание, главно по линия на дежурства при бедствия и аварии и отбранително-мобилизационна подготовка, както и някои програми на агенцията по заетостта. Заетите щатни бройки в администрацията са 126 808 (95.6% от общата щатна численост). Какво е сравнението спрямо предни години е трудно да се каже, тъй като 35 държавни и общински ведомства от общо 559, които прилагат Закона за администрацията, не са подали информация за своята численост или тя е била частична. Сред тях са големи структури като Министерството на земеделието и храните, Изпълнителната агенция по горите, Българската агенция за инвестиции, КЗК, 14 общини. Някои от тези организации за поредна година не подават отчети за състоянието си пред Министерския съвет и явно няма механизъм, който да ги санкционира за неспазването на закона. При толкова неясноти около броя на чиновниците логично е да си зададем въпроса как тогава да вярваме на рапортуването за оптимизация на администрацията, критикувана за своята раздутост. Някои данни в доклада навеждат точно на противоположното впечатление. Обратно на посоката за съкращаване на излишните структури, миналата година са се родили пет нови - държавна агенция \"Електронно управление\" към МС, център за оценка на риска по хранителната верига към земеделския министър, национален инспекторат по образованието, Изпълнителна агенция \"Сертификационен одит на средствата от европейските земеделски фондове\" и национален център за подготовка на председателството на ЕС, който тази година порасна до цяло министерство. По ирония най-новата структура, създадена тази седмица, кацна баш върху Съвета за административна реформа. \"В съответствие с поетите ангажименти на правителството за намаляване на административната тежест\" съветът беше оборудван с регулаторен борд. Не намаляват и консултативните съвети, напротив. В армията от 72 такива структури има две нови - съвет по прилагане на Актуализираната стратегия за продължаване на реформата в съдебната система и национален съвет по трудова миграция и трудова мобилност. Какво правят тези консултативни съвети е трудно да се ориентира човек, но в доклада са посочени шепа органи с \"най-много заседания\". Безспорният ударник тук е Съветът по европейските въпроси, който е провел 32 редовни заседания и 37 процедури за неприсъствено вземане на решения. Междуведомственият съвет по отбранителна индустрия и сигурност на доставките е провел 9 заседания, новият съвет по съдебната реформа -  седем, тристранката се е събирала едва пет пъти за годината, а съветът за координация при управлението на средствата от ЕС е отчел 4 редовни заседания и 19 неприсъствени решения. За другите не личи с какво оправдават съществуването си. Този въпрос явно няма отговор и за авторите на доклада, тъй като в него с благ тон се препоръчва редуцирането на съветите и рационализиране на работата им - нещо, обещавано от години от различни правителства. Качество - всички са отличници Над 6.3 млн. лв. се усвоени от 325 администрации за обучение на служители. 234 администрации, което е 41.9% от подалите отчети, не са предвидили такива средства, въпреки че обучението в някои случаи е задължително. Близо 44 хил. чиновници са преминали някакъв обучителен курс, но явно не се гледа сериозно на задължението висшите държавни служители да минават обучение в института по публична администрация поне веднъж годишно. През 2016 г. това обучение са преминали 1243-ма служители, или 52.8% от общия брой висши държавни служители в администрацията. Атестацията, на която задължително подлежат 70 193-ма служители, рисува доста оптимистична картина на качеството на работа в администрацията. Оценка са преминали 63 632-ма чиновници, като преобладаващата част от тях се справят отлично с работата си - преобладават оценките \"изпълнението надвишава изискванията\", каквато са заслужили 49.2% от преминалите процедурата. \"Изпълнението напълно отговаря на изискванията\" е констатацията за 42.2% от атестираните. \"Изключително изпълнение\" е оценката на 4692-ма служители, а лоша оценка - \"изпълнението отговаря ненапълно на изискванията\" и \"неприемливо изпълнение\", са получили съответно 739 и 70 служители. В последния случай няма задължение началникът да предприеме мерки срещу подчинения си, т.е. лошата оценка може да остане без последствия. Прави впечатление, че отличниците са съсредоточени в държавните агенции, а \"двойкаджиите\" - в общинските администрации. Редица констатации в доклада оставят впечатлението, че правилата за държавната администрация са направени, за да не се спазват. Никакви заклинания не помагат на конкурсното начало да пусне корени във ведомствата. Най-разпространеният начин на заемане на служба е преназначаване от друг пост без конкурс. От 10 764 назначения, докладвани миналата година (тук не влизат военни, полицаи и др.), с конкурс са подбрани едва около 3000 кадри. Пожелателна си остава и една от основните цели на реформата, направена от Симеон Дянков през 2012 г. - заплащането в администрацията да е според изпълнението и всеки служител да получава възнаграждение, съответстващо на постигнатите от него резултати и на проявените знания, умения и качества в работата. 5 години обаче не са стигнали да се събере воля за тези промени. Що се отнася до заплатите, авторите на доклада виждат доста сериозни проблеми - невъзможност за преодоляване на исторически насложили се необосновани дисбаланси в основните заплати, дисбаланси при прилагането на механизма за допълнителни възнаграждения за постигнати резултати и неправилно управление на разходите за заплати и затруднения при провеждането на вътрешноорганизационната политика по заплащането. В доклада се препоръчва широка дискусия за подобряване на системата за заплащане, но не се е чуло някой от управляващите фактори да е прегърнал идеята. Гражданинът - кого го интересува Поне веднъж годишно чиновниците трябва да провеждат проучване на удовлетвореността на потребителите, задължава Наредбата за административно обслужване. Липсата на санкция и контрол обаче е причина 57% от ведомствата да не предприемат никакви действия по изпълнението на това изискване. Сред администрациите, провели все пак през 2016 г. такова проучване, за няколко от тях потребителите са изразили \"изключително високо ниво на удовлетвореност\". Това са МВР, МОСВ, общините Раднево, Стара Загора, Елин Пелин и София; областните дирекции \"Земеделие\" в Пловдив и Монтана, както и областните администрации на Ямбол и Търговище. Ниско ниво на удовлетвореност от предоставяните административни услуги е посочено за общините Русе и Две могили, както и за Регионалната здравна инспекция в Ямбол. Наредбата за административно обслужване предвижда също така заявления, жалби и сигнали да се подават чрез всички териториални звена на администрациите, както и чрез общините. Все още само 28 централни администрации са създали такава възможност. Телефонът - два не стигат В края на 2016 г. администрацията разполага със 129 985 компютъра, от които 17 137 преносими и 112 848 настолни. Почти половината компютри са от висок клас - с 64 bit адресна свързаност. Все още обаче този тип компютри са съсредоточени в централната администрация, независимо че основният доставчик на административни услуги за граждани и фирми са общинските администрации. Що се отнася до материалната база, не компютрите правят впечатление, а телефоните - на всеки чиновник се падат по три телефона и половина. През 2016 г. фиксираните телефонни номера са 221 750, а разходите за разговори по тях са малко над 10 млн. лв. За една година, въпреки увеличения брой телефони, този разход е съществено свит - преди година е бил 18 млн. лв. Броят на мобилните телефони е 236 217, а разходите по тях - 9.8 млн. лв., при 12 млн. преди година. За намаляване на тези разходи авторите на доклада препоръчват въвеждане на интегрирани услуги и повишаване на използването на мобилна телефония за сметка на стационарната, както и договарянето на по-изгодни тарифни планове. И докато по телефони чиновниците явно са на гребена на вълната, в много други отношения си остават в памтивека. 64.76% от ведомствата нямат системи за управление на документи, потоци и съдържание през WEB, а 44.36% са без система за управление на база данни. Освен това 34.53% не са въвели система за управление на човешките ресурси, 15.56% са без система за документооборот, а 15.38% - за правно-информационни услуги. Все още има администрации без счетоводна система и без система за труд и работна заплата. А само 30.05% са внедрили системи за управление на качеството. По тези показатели през 2016 г. се наблюдава застой. Електронно, но не съвсем В края на 2016 г. само 98 от администрациите - 17.5%, са свързани в единна електронна комуникационна система. Извън нея са 461 структури и за да функционират, използват алтернативни доставчици на интернет, за което харчат над 1 млн. лв. годишно. Именно свързването на всички администрации в единна комуникационна инфраструктура ще доведе до съкращаване на разходите, ще ускори трансфера на данни и ще намали употребата на документи на хартиен носител, се посочва още в доклада. Все пак администрациите рапортуват някои доста впечатляващи данни - през 2016 г. са предоставени 26 654 електронни административни услуги за граждани и 4070 електронни услуги за организациите и бизнеса, като от тях 28 743 са със заявяване през портал за предоставяне на електронни услуги, при което известни на администрацията данни са предварително попълнени във формуляра. В предишните доклади електронните услуги се измерваха в четирицифрени числа. За миналата година гражданите са подали 2 590 271 заявления за ползване на електронни услуги, от тях около 2 млн. - през съответния електронен портал. Фирмите са подали 5 673 065 заявления, от които 5.5 млн. са подадени през портал. Чужди граждани са успели да подадат 4885 заявления за електронни услуги, от които 2872 - през портал. Звучи много добре, но не е съвсем така. От всички тези заявления и услуги едва 834 са с онлайн разплащане и едва 940 са с електронно връчване на документи, които са резултат от изпълнение на услугата. С други думи - при всички останали все в някой момент гражданинът/предприемачът е трябвало да губи време и да ходи по гишета - я за да плати, я за да получи хартиения резултат от т.нар. електронна услуга.\r\n\t\t\t \r\n \r\n\t\t\t", "date": "2017.07.28", "title": "Администрацията е като ламя - режеш глава, никнат три"}
{"url": "http://www.segabg.com/article.php?id=865388", "text": "\r\n \r\n\t\t\t\t\t\tПреди години на него му беше достатъчно да чуе едно \"конграчулейшън\", за да разбере, че титаничните му усилия да оправи асфалта на татковината са оценени адекватно от началниците на запад. Радваше се като второкласник, когато някой големец го потупаше по рамото. Стигаше му фактът, че Те са го поканили и приели в палатите си. Той се самоизживяваше като малък и скромен, прост човечец - един от нас. Налягаше си парцалите и се грижеше за собствената си градинка - гушкаше магнолии, позираше с чистачки, режеше като алтав лентички на всеки километър и ги пъхаше в малкото си джобче, целуваше ръце на селския поп, палеше джипката и се юрваше към мястото на събитията - наводнение, катастрофа, пожар. Воден от естествения си усет за важност, Бойко бе навсякъде - и на улицата, и във вестниците, и по трите национални канала едновременно.  С всичко това се свърши. За добро или за лошо, 9 години по-късно Борисов е друг - наднационален. Манастирът България стана тесен за душата му. Бойко остави родината на \"политиците - те да се разберат\", и впери взор в големите балкански, европейски и световни проблеми. Може да ви е тъжно, ама това е положението. Бойко прогледна и видя, че Източните Балкани са малка площадка за таланта му. Сега Борисов, нито по-малко, нито повече, е \"носител на мира в момента в Европа\". Пийсмейкър. Не аз, бизнесменът медиатор Георги Гергов го каза това. Него  дреболии като завръщането на мутрите,  етнически конфликти, пари за НДК, паметници и прочие тинтири-минтири, не го вълнуват.  Не знам откъде започна всичко. Може би от онзи момент, в който Бойко, без да иска или нарочно, се оказа посредник между турския султан и Европата. Отиде Бойко в Ак сарая да иска мир по оградата, а след това трябваше спешно да лети за Берлин да донася на Меркел. Не че отношенията между ЕС и Турция се оправиха, но не това е важно - важното е, че тогава изгря звездата на Бойко международника. \"Вчера Туск един час си е говорил с мен за това какво искам да влезе в Братислава в дневния ред...\", обясняваше Бойко след онова посредничество. После Бойко доведе десетки началници на браздата - да видят и пипнат това ново чудо на инженерната мисъл.  Не е важно какво точно е свършил и  колко синджира гюленисти е закарал на Ердоган  Важното е, че днес Борисов може в разговор с Турция по \"Турски поток\" да договори спиране на зависимостта ни от... турския газ. А? Каква фина, дантелена дипломация! И в същото време да преговаря с Гърция, Румъния и Унгария за вертикален газов коридор, който да минава от България за Сърбия. Къде си ти, къде е той...! Като заговорихме за газ... Кой сега е посредник между ЕС и Русия по газовите въпроси? Кой? Ми, Бойко е. Още откакто беше варварски принуден от Началниците да спре \"Южен поток\" (\"Изпълнявахме абсолютно всички изисквания на ЕС, ние бяхме най-лоялният член на ЕС, дори понякога до глупост\"), Борисов тръгна да възстановява историческата несправедливост със скоростта на бърз влак край малка гара. Кой чертаеше върху салфетки на всяка божа среща с европеец схеми на хъбчета? Борисов! \"Ще съберем газ от много източници - \"Хан Аспарух\", \"Галата\", \"Терес\", интерконектори с Румъния и Гърция, азерския газ и руски газ...\" На кой му пресъхна устата да обяснява ползите за Европа от руския газ - Борисов! Кой подписа пътна карта с \"Газпром\" - Борисов (Теменужка, де, ама все тая). Пак той е готов да върне в уравнението АЕЦ \"Белене\" и му търси стратегически инвеститор. Кой ходи на Световен петролен конгрес - ти или Борисов? Той.  Да продължавам ли? Кой ще вкара Западните Балкани в ЕС? Ми, Бойко, това е ясно. Сърбия, Македония, Албания, Черна гора и Босна нямат по-добър посредник с великия ЕС от Бойко М. Борисов. Не те, ние го казваме това - \"Подготовката на държавите от Западните Балкани за членство в Европейския съюз ще бъде един от приоритетите на българското правителство, когато в началото на следващата година поеме ротационното председателство на Съвета на Европейския съюз\". Разбира се, най-важното от важните условия за влизането на Западните Балкани в ЕС е  ЕС да даде някой лев за Коридор номер 8,  че да може спокойно да ходим от Кюстендил през Скопие до Дуръс. Абе, какво има да се обяснява... Кой световен лидер се усмихва от ухо до ухо, като види Бойко? Меркел, правилно! Кой \"слънчев човек\" казва: \"Ако кажеш - утре тръгвам за България\" - Макрон, да! Значи, ако Тръмп знаеше за съществуването на Борисов, не утре, днес по икендия щеше да е кацнал на \"Враждебна\". Днес. Просто не знае.  Истината е, че Борисов надскочи България и е велик европейски лидер. Не е още геополитик. Ама е на път. Като ротационен представител на ЕС в Катар Борисов вдигна телефона и незабавно нареди на премиера на Катар Абдула бин Насър бин Халифа ал Тани да вземе да се оправи със Саудитска Арабия, че на нас още една криза не ни трябва. \"Днес премиерът Борисов изрази желанието на българската страна за мирно и бързо уреждане на възникналата кризисна ситуация\", предаде пресинформбюрото Му. \"Стабилността в региона на Персийския залив е от особено значение за България\", казал Борисов на Ал Тани.  В този ред на мисли - няма нищо по-нормално в Европа и по света от това у нас да е председателството на ЕС и НДК да гълта милиони. Щото Борисов ще направи не просто поредното председателство, а най-доброто председателство. Пръстите да си оближеш. Председателството, което ще приюти Балканите и ще изгони Британия. Ако това председателство трае не половин година, а 4-5 години, Бойко може да реши проблемите в Крим, а после в Каталуня и Шотландия. За съжаление следващото ни половингодишно председателство вероятно ще бъде през 2031 г. А той може да умиротвори Сирия и Северна Корея, Либия и Йемен... Време е началниците да се позамислят дали да не поразместят малко нещата! В името на световния мир!\r\n\t\t\t \r\n \r\n \r\n \r\n\t\t\t", "date": "2017.07.28", "title": "Бойко интернешънъл"}
{"url": "http://www.segabg.com/article.php?id=865392", "text": "\r\n\t\t\t\t\t\tПакистан е планирал ядрен удар  срещу Индия през 2002 г., разкри бившият президент на страната Первез Мушараф пред японския в. \"Майничи\", цитиран от информационните агенции. Той беше начело на Пакистан в периода между 2001 и 2008 г. \"През 2002 г. напрежението между двете страни беше толкова голямо, че имаше вероятност да преминем границата, използвайки ядрено оръжие\", каза Мушараф. Той обаче признава, че началото на ядрена война щяло да бъде \"абсолютно непростимо\". Енергийният министър на САЩ стана жертва  на руски комици, които се свързали с него по телефона, съобщи руското онлайн издание \"Вести\". Рик Пери смятал, че води разговор с министър-председателя на Украйна Володимир Гройсман. Диалогът продължил 22 минути и Пери бил информиран за нов вид гориво, което лично президентът на Украйна Петро Порошенко правел от алкохол и тор. Комиците Владимир Краснов и Алексей Столяров обсъдили с министъра решението на  Доналд Тръмп да напусне Парижкото споразумение за климата, както и желанието му да изнася природен газ в Украйна.\r\n\t\t\t\t", "date": "2017.07.28", "title": "НАКРАТКО"}
{"url": "http://www.segabg.com/article.php?id=865401", "text": "\r\n\t\t\t\t\t\tУкраинският президент лиши Михаил Саакашвили  от украинско гражданство по препоръка на комисията по въпросите на гражданството и Държавната миграционна служба, предаде ТАСС. Според тези две институции предоставянето на украинско гражданство на бившия президент на Грузия е било извършено с представянето на недостоверна информация. В създадената от Саакашвили партия \"Движение на новите сили\" казаха, че в момента Саакашвили се намира в САЩ, но не знаят къде е точно, нито дали ще се върне в Украйна.  Франция \"постоянно\" тормози мигрантите в град Кале, съобщи правозащитната организация \"Хюман райтс уоч\", цитирана от ИЮ Обзървър. По нейни данни френските полицаи \"постоянно използват лютив спрей срещу деца и възрастни, конфискуват спалните им чували, одеала и дрехи\". Органите на реда целят с това да намалят бежанския поток в региона месеци след като основния бежански лагер в района, известен като \"Джунглата\", бе премахнат от властите. ", "date": "2017.07.28", "title": "НАКРАТКО"}
{"url": "http://www.segabg.com/article.php?id=865393", "text": "\r\n \r\n\t\t\t\t\t\tВеликобритания ще сложи край на свободното движение на работници между Обединеното кралство и ЕС от пролетта на 2019 г., когато по план трябва да напусне общността. Това заяви британският министър по миграционните въпроси Брандън Люис в интервю за Би Би Си. Според него до тогава властта в Лондон вече ще е изготвила нова имиграционна система, която ще влезе в сила веднага след Брекзит. Министърът обаче не съобщи подробности как точно се предвижда да бъде ограничена миграцията, но сподели, че правителството ще представи т. нар. Бяла книга до края на тази година. Според Брандън Люис догодина пък ще бъде внесен в парламента законопроект, регулиращ миграционните въпроси. \"Ясно е, че европейските правила за свободно движение няма да важат дори ако Лондон и Брюксел постигнат споразумение след Брекзит, за да се избегнат сътресения в британската икономика\", обясни още министър Люис. Според него кабинетът ще успее да намали миграцията в съответствие с предизборното обещание от сегашните 248 000 годишно до десетки хиляди души.", "date": "2017.07.28", "title": "Великобритания спира да приема                работници от ЕС от пролетта на 2019 г."}
{"url": "http://www.segabg.com/article.php?id=865403", "text": "\r\n \r\n\t\t\t\t\t\tХасан Улусой е новият посланик на Турция в България, съобщи в. \"Хюриет\". Улусой поема поста от Сюлейман Гьокче, който пък заминава да представлява страната си в централноамериканската държава Гватемала. Анкара обяви няколко десетки нови дипломатически назначения вчера.  51-годишният Улусой е дипломат от кариерата, бил е посланик в Нигер. Работил е в турските представителства в Нигерия, Иран, Швейцария и Съвета на Европа, в момента е шеф на дирекция във външното министерство в Анкара. Гьокче връчи акредитивните си писма като посланик на Република Турция в София в началото на декември 2013 г. Той влезе активно във вътрешнополитически живот у нас, след като в края на 2015 г. приюти за кратко в сградата на посолството Лютви Местан, който бе свален от лидерския пост на ДПС. По-късно дипломатът неведнъж демонстрира близост с Местан и новата му партия ДОСТ. Редица български политици настояха той дори да бъде изгонен от България. В средата на юни, по време на посещението на българския премиер Бойко Борисов в Анкара, Гьокче не бе в делегацията. Сам Борисов обърна внимание на това на журналистите, като заяви: \"Забелязали ли сте, че винаги посланикът, който е на дадената страна, е в състава на делегацията? Оставям на вас да си отговорите на въпроса защо го нямаше Гьокче\". Тогава външният министър Екатерина Захариева добави, че според нея отсъствието на Гьокче е било \"знак и уважение към българската страна заради някои негови непремерени изказвания\".\r\n\t\t\t\t", "date": "2017.07.28", "title": "Анкара изпраща нов посланик в София"}
{"url": "http://www.segabg.com/article.php?id=865395", "text": "\r\n \r\n\t\t\t\t\t\tМакедонската полиция не успя да задържи бившия ръководител на Петата дирекция в Агенцията за сигурност и контраразузнаване Горан Груйовски и неговия помощник Никола Бошковски. Заповедта за техния арест пристигна в полицията в Скопие в 22.30 часа в сряда, след като Върховният съд на Република Македония потвърди решенията на Наказателния съд за налагането на мярка \"задържане под стража\" на двамата бивши висши ръководители на македонското контраразузнаване, предаде БГНЕС. От полицията в Скопие съобщиха, че Груйовски и Бошковски не са били открити в домовете си.  Искането за задържането на бившите МВР шефове бе направено от Специалната прокуратура, ръководена от Катица Янева. Груйовски и Бошковски са обвиняеми по делата \"Таргет\" и \"Крепост\", които се отнасят за незаконното подслушване в страната и унищожаването на оборудването, с което е извършено незаконното подслушване. С отнети паспорти по същите дела още са и бившият премиер и лидер на ВМРО-ДПМНЕ Никола Груевски, както и бивши министри. \r\n \r\n\t\t\t", "date": "2017.07.28", "title": "Бивши полицейски шефове    в Македония се укриват от арест"}
{"url": "http://www.segabg.com/article.php?id=865405", "text": "\r\n \r\nВ Гърция стачкуват работещите в магистралната компания \"Егнатия одос\", съобщи БНР. Причина за протеста стана планът на правителството на Алексис Ципрас за въвеждането на пътни такси в отсечката Солун - Александруполис. Според протестиращите налозите ще се отразят отрицателно върху туризма и ще доведат до скок в превоза на стоки. Протестите на работещите в магистралната компания са в подкрепа на жителите и бизнеса в района на Кавала и Комотини. Няколко пъти жителите на района с протести спираха движението по магистралата. Подкрепя ги и местната власт. Въвеждането на още каси за пътни такси несъмнено ще се отрази на туризма, смята Съюзът на хотелиерите. Допълнителното заплащане ще повиши и цената на трансфера на стоки, както и движението на хората, които работят и живеят около Кавала и Комотини. Съюзът на превозвачите също е против въвеждане на още пътни такси. Въпреки протестите вчера бе обявена дата за оферти от страна на частни фирми, които ще обслужват новите каси. ", "date": "2017.07.28", "title": "Северна Гърция протестира срещу нови пътни такси"}
{"url": "http://www.segabg.com/article.php?id=865399", "text": "\r\n\t\t\t\t\t\tШведският премиер Стефан Льовен обяви вчера, че министърът на вътрешните работи Андерс Игеман и министърът на инфраструктурата Анна Йохансън са освободени от постовете си в отговор на искане на опозицията за вот на недоверие срещу трима членове на правителството, съобщи изданието \"Локал\". Йохансън е заменена от Томас Енерхот, а задълженията на Игеман като министър на вътрешните работи ще бъдат поети от министъра на правосъдието Морган Йохансон. Министърът на отбраната Петер Хултквист, който също беше обект на предложение за вот на недоверие, ще продължи засега да изпълнява длъжността си. Причина за мерките е грандиозен скандал с изтичане на милиони лични и други данни извън страната. Преди дни стана ясно, че Шведската тайна служба за сигурност (СЕПО) разследва Агенцията по транспорта, след като ключова информация е била предоставена на служители от техническия гигант Ай Би Ем в други държави, които не са преминали през обичайните проверки. Така се оказа, че компютърни специалисти от Чешката република са получили достъп до съхранявана държавна информация. Шведските медии съобщиха, че нарушението на сигурността на данните е разкрило имената, снимките и домашните адреси на милиони шведски граждани, както и военни тайни. Инцидентът се счита за един от най-тежките провали в информационната сигурност за правителството. През 2015 г. шведската агенция по транспорта е възложила на Ай Би Ем договор за компютърна поддръжка и управление на нейните бази данни и мрежи. Агенцията обаче е качила цялата база данни на сървъри на компютърния гигант, след което е разпратила имейли с базата данни в некриптирани електронни писма до маркетинг специалисти. \r\n\t\t\t\t\t\tГрешката доведе до изтичането на тонове конфиденциална информация както на физически лица, така и на държавни инфраструктури. Става дума за стратегически данни като товароносимост на всички пътища и мостове, вид, модел, тежест и дефекти на всички правителствени и военни превозни средства, включително и кой ги управлява. Разпространени са още имена, снимки и адреси на бойните пилоти от Военновъздушните сили, както и имена, снимки и домашни адреси на агенти на контраразузнаването и на всички оператори в тайните военни звена, на всички хора, участващи в програмата за защита на свидетелите. \"Най-притеснителното е, че изтеклата база данни вероятно няма да може да бъде защитена до есента\", съобщи новият шеф на Агенцията по транспорта Йонас Биелвенстам.\r\n\t\t\t\t \r\n\t\t\t", "date": "2017.07.28", "title": "Швеция уволни министри за масово изтичане на лични данни"}
{"url": "http://www.segabg.com/article.php?id=865407", "text": "\r\n", "date": "2017.07.28", "title": "След като в началото на юли силен вятър отнесе част от изолацията на саниран блок в Благоевград, вчера това се случи и в Севлиево. \"Внимавайте на коя фирма се доверявате да извърши външна изолация на апартамента ви\", пише Ивайло Горанов, който пусна снимката в социалните мрежи."}
{"url": "http://www.segabg.com/article.php?id=865408", "text": "\r\n\t\t\t\t\t\tГоляма част от чужденците всъщност идват в България не заради морето, ските и забележителностите на страната ни, а \"с други цели\" - по работа, за лечение, учение и др. Това показват данните на националната статистика. Например през юни французите, германците, австрийците, пристигнали у нас със служебна цел, са били повече от дошлите на екскурзия или на курорт. Като цяло посещенията на чужденци в България са почти 1.5 млн., или с 6.9% повече в сравнение с юни 2016 г. Миналия месец над половин милион българи са пътували зад граница - към 619 000 според данните на НСИ.   Статистиката показва, че само един от 10 румънци е декларирал, че идва на почивка. Останалите около 90% са били тук за образование, лечение, на гости и т.н.. Подобна е ситуацията и с туристите от Турция. Около 35% от тях са били тук през летния месец, за да си починат.  Все пак около и над 80% от финландците, руснаците, датчаните и др., посетили страната ни през юни, казват, че са били тук на почивка. Традиционно почти 100% от израелците и норвежците, били тук миналия месец, са били за ваканция. И българите излизат зад граница повече по бизнес или по лични дела, отколкото на екскурзия или на почивка. Само Португалия е изключение - 100% от пътувалите към тази дестинация са били на ваканция. Изненадващо най-експлоатираната дестинация с цел \"работа\" не са Франция или примерно Белгия, където са разположени основните европейски институции, а Финландия. Почти всеки втори българин, пътувал за студената страна през юни, е бил там по служба. От НСИ са отчели най-малко командировки към Турция. Над 60% от българите, посетили южната ни съседка през юни, са отишли не заради курортите, а основно заради университетите и лечебниците.\r\n\t\t\t\t", "date": "2017.07.28", "title": "Французи и немци идват в България най-вече по работа"}
{"url": "http://www.segabg.com/article.php?id=865411", "text": "\r\n \r\n\t\t\t\t\t\tКомпании с неверни финансови отчети са кандидатствали по мярката \"Енергийна и ресурсна ефективност\" от програма \"Иновации и конкурентоспособност\". Такъв сигнал \"разследва\" Министерството на икономиката, а съмненията за нередности са подадени от неправителствената \"Коалиция за устойчиво развитие\", научи в. \"Сега\". В писмо, изпратено до ведомството, от коалицията обясняват, че е възможно част от фирмите да са получили одобрение на базата на неверни документи. Данни за годишния оборот на дружествата и валиден финансов отчет са част от информацията, която предприятията трябва да подават при кандидатстване за европари. От министерството на Емил Караниколов обясниха, че проверяват съмненията за фалшиви финансови отчети и че са изпратили \"искания за допълнителна информация към компетентните институции\". Най-вероятно експертите ще сверят информацията с подадените при тях отчети, с тези, декларирани от фирмите в НАП, НСИ и Търговския регистър. Министерството е започнало пълна ревизия на отчетните документи на всички одобрени за финансиране кандидати по мярката за енергийна ефективност. Случаят обаче е показателен за това колко належащо е чиновниците да започнат да си обменят информация по служебен път, вместо да карат бизнеса да подава едни и същи документи по три и повече пъти - както се получава с годишните финансови отчети.  Още не е ясно кога ще приключи ревизията на проектите и придружаващите ги документи. Ако се докажат нарушения, договорите с одобрените фирми ще бъдат прекратени. По закон Управляващият орган на програмата има право да разтрогне договора за европарите без предизвестие в няколко случая, един от които е свързан именно с предоставянето на фалшиви документи. В становище по случая от Българската асоциация на консултантите по европейски програми са предложили пакет от мерки за затягане на режима при проектите. Част от тях са свързани с това поканите за подписване на договорите да имат изискване всички финансови отчети и справки да бъдат заверени с подпис и печат от НСИ. Екипът по договаряне да сравни цифрите и при разминаване \"в която и да е цифра, участваща в оценката\" на кандидата да бъде отказан договор, а по случая да бъде сигнализирана прокуратурата. От БАКЕП са направили независима оценка на 125 от проектите, при която не са били засечени нарушения. ЧЕРНО НА БЯЛО \"Иновации и конкурентоспособност\" е една от най-атрактивните програми, насочени изцяло към бизнеса. До 2020 г. по нея са предвидени 2.4 млрд.лв., от които към момента са изплатени около 17%. Засега мярката за енергийна ефективност изостава. От предвидените над 607 млн.лв. по нея към момента реално усвоени са едва 3.22%. Парите по нея могат да се използват за обследвания за енергийна ефективност, покупка на отоплителни или охлаждащи системи, производство на ток от ВЕИ за собствено потребление и др.\r\n\t\t\t\t", "date": "2017.07.28", "title": "Фирми с фалшиви финансови отчети искали европари"}
