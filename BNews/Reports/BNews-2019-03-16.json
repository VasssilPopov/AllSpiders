{"url": "http://www.bnews.bg/article/258396-petar_stoychev_otnovo_e_svetoven_shampion_v_ledeni_vodi", "text": "\n Носителят на 11 титли по плувен маратон - Петър Стойчев, стана световен шампион по ледено плуване. Той успя да защити титлата си в кралската дистанция на 1000 метра от 2017 г., която спечели навръх Богоявление в Бургхаузен, Германия. \r\n\r\n Българинът бе най-добър в ледените води на Семьоновское езеро в северния руски град Мурманск, съобщи bTV. \r\n\r\n Стойчев постигна убедително победата за 12 минути и 10 секунди. Това е и нов световен рекорд в най-дългата дисциплина. Предишното върхово постижение също беше на неговата сметка. В Русия днес (16 март) той беше с 5 секунди по-бърз от рекордното си плуване в предишното издание на шампионата. \r\n\r\n Още от самото начало българинът, който е световен шампион и на 25 км в открити води през 2011 г., показа, че е фаворит в своята серия. Организаторите от самото начало го поставяха след най-добрите и той доказа, че мястото му е на най-високото стъпало на почетната стълбичка. Представянето на Стойчев смая и коментатора на състезанието, който през повечето време го наричаше \"машина\". \r\n\r\n Стойчев замина за Мурманск - град, който се намира по-близо до Северния полюс, отколкото до Москва, в сряда (13 март) и направи няколко тренировки във водите, преди да се впусне в леденото предизвикателство. Организаторите бяха приспособили езерото отлично. То имаше 10 коридора и беше с дължина 25 метра. Така Стойчев направи 40 дължини преди да вдигне победоносно ръце. \r\n\r\n За щастие на повечето участници температурата на въздуха и водата в днешния ден бе далеч по-благоприятна. Тренировките се проведоха при температура на въздуха -7 градуса по Целзий, докато днес над Мурманск грееше слънце и температурата на водата беше малко под 0 градуса. \r\n\r\n Петър Стойчев е носител на световната купа по плувен маратон 11 последователни пъти от 2001 до 2011 г. Последното му предизвикателство беше участие на плувния маратон в близост до Антарктида, където завърши първи в конкуренцията на 15 участници от 9 държави. \r\n\r\n Световното първенство по ледено плуване се провежда едва за трета поредна година, а българинът е участвал в две негови издания, в които неизменно е първи. \r\n \n\t\t\t\t\t\t", "date": "2019.03.16", "title": "Петър Стойчев отново е световен шампион в ледени води"}
{"url": "http://www.bnews.bg/article/258390-barekov_s_unishtozhitelen_komentar_tova_koeto_dzhambazki_pravi_v_balgarskata_politika_mnogo_napodobyava_deyanieto_na_atentatora_v_kraystcharch_na_praktika_s_govoreneto_si_na_tema_natsionalizam_dzhambazki_iztsyalo_obsluzhva_dps", "text": "\n \"Велизар Енчев се свърза с мен и ме попита дали имам повече информация дали Джамбазки въобще притежава диплома за завършено висше образование. Искам да кажа, че в ЕП всеки може да стане евродепутат, ако премине изборната бариера. От там насетне, ЕП няма никакви изисквания към пол, образование. Има хора с няколко професорски степени, има и хора, които нямат образование. Джамбазки не е длъжен за разлика от мен да обяви своя образователен ценз. Затова не го е направил. Няма и CV.\", това заяви евродепутатът Николай Бареков в предаването \"Бареков и Байрактаров без цензура\", което се излъчва всяка събота от 10:30ч. на живо по телевизия Евроком.  \r\n\r\n Проверка на Байрактаров показала, че Джамбазки има трудов стаж, който не изисква образователен ценз, като общински съветник от ГЕРБ. Недопустимо е един стар ерген като Джамбазки да се подиграва в разни интервюта с \"шекспировият английски на Бареков\" и каква заплаха бил той за българските деца, при положение, че Бареков е баща на четирима сина.  \r\n\r\n Преди предаването, в личния си фейсбук профил, Николай Бареков обяви, че дава една еврозаплата, ако се намери гражданин, който успее да намери диплома на господин Джамбазки. Ако той самия представи своята диплома, ще получи тази заплата.  \r\n\r\n Бареков иска да помогне на колегата си, защото все още носи отговорност за него в Европейския парламент.  \r\n\r\n Европейският консерватор Ян Захрадил ще бъде официален гост на конгреса, чийто домакин е Николай Бареков. Този конгрес ще се проведе на 22 март, в зала 6 на НДК, а провалената пародия на Ангел Джамбазки, който причислява себе си към консервативното семейство и организира импровизирани конференциики от името на АКРЕ, няма нищо общо с официалното събитие.  \r\n\r\n Бареков запита кой плаща за тези фалшиви конференции на Ангел Джамбазки и медиите, които тиражират фалшивата новина не се ли интересуват откъде са средствата за организиране на такова събитие.  \r\n\r\n \"Не се ли интересуват медиите, които водят мащабна кампания в реклама на Джамбазки, че има възможност парите, с които той разполага и им плаща, да са от кражба на българско гражданство, от паспортите, продавани под надзора на Каракачанов?', попита евродепутатът.  \r\n\r\n По темата \"Русия\" Бареков коментира: \r\n\r\n \"За Русия участвах в дебатите, защото отговарям за връзките на ЕП с Русия. За жалост в ЕП е пълно с популисти и прости хора, които не знаят какъв е техния национален интерес.\"  \r\n\r\n \"Има една партия, която зове себе си \"русофилска партия\" - ДПС. Също така има още няколко депутати, които се обявяват за русофили в ЕП. Странно, но един от тях е господин Джамбазки. Той служи на господин Каракачанов, който купува американските F16, но се обявява за някакъв вид представител на русофилите в ЕП. \r\n\r\n Относно резолюцията, която прие ЕП е за налагането на нов тип санкции срещу Русия: Препоръчва се спирането на Северен поток 2, което пряко засяга България.\" заяви евродепутатът. \r\n\r\n Бареков сподели, че Ангел Джамбазки е гласувал в ЕП не просто срещу падането на санкциите срещу Русия, но той не е гласувал за влизането и действието на \"Закона Магнитски\" на територията на Русия. Това е един преход, който обслужва една теза на лидера на ББЦ - националните санкции срещу Русия, да бъдат подменени с персонални такива. Това автоматично означава, че бизнес територията Русия, ще бъде отворена в някаква степен.  \r\n\r\n ДПС са гласували \"За\" подкрепяването на връзките на ЕС с Русия и по този начин затварят вратата Турски поток -продължение като български, с което означава, че ДПС отгоре удря тежко по Бойко Борисов и по ГЕРБ. Това от своя страна съвпада с двойствената игра на Марешки тази седмица, който като напълно зависим от съд, от прокуратура, както знаем, изигра някакъв театрален етюд, очевидно мотивиран от ДПС. Това стана в един и същи ден, сподели Николай Бареков. \r\n\r\n Защо Джамбазки е гласувал грешно? Като гласува против, Джамбазки се опитва да затвори вратата към прехода от национални към персонални санкции спрямо Русия. \r\n\r\n \"Аз нямаше как да гласувам нито \"За\" нито \"Против\", затова гласувах \"Въздържал се\". Това е позиция да не гласуваш срещу Русия напук. Това е позиция към цялата тази нелепа всеобхватност на тази резолюция.\", констатира Бареков.  \r\n\r\n \"Аз понеже имам и друга работа, освен да стоя и да гласувам в ЕП и имах съвсем друга посока на пътуване, не успях да участвам в гласуването за Турция.\", каза Бареков. \r\n\r\n Евродепутатът бе категоричен, че това гласуване е разделило европейските националисти. Най- твърдите националисти са гласували против тази резолюция, която отнема европейските перспективи пред Турция и спира преговорите.  \r\n\r\n \"Как можеш да промениш Турция, като й затваряш вратата и я оставяш в лапите на Ердоган?\", запита Бареков.  \r\n\r\n Тези начело с Джамбазки, които сега ще обикалят по студията и ще се бият в гърдите как са затворили пътя на Турция, как са изхвърлили Турция от ЕС, дават ли си сметка, че 2 милиона бежанци стоят още на територията на Турция и че Ердоган във всеки един момент може да ги насочи насам? Дори Кипър гласува за европейската перспектива на Турция, заяви лидерът на ББЦ. \r\n\r\n Във връзка със злощастните събития около атентата в Нова Зеландия, Бареков сподели мнение, че това е крайна проява на това, което ние в България все още не можем да осмислим. За нас политическото говорене на тема \"заплаха от ислямски радикализъм\" се свежда до това да отпуснем на мюфтиите 8 милиона, за да си платят задълженията към НАП и прословутото изказване на господин Борисов, че на всеки ъгъл в България се продават дюнери. \r\n\r\n Консерваторът опроверга примера на Борисов, като вметна, че В Крайстчърч има две джамии и това не спаси хората от радикален тероризъм, независимо той с какво лице е. \r\n\r\n Много трезвомислещи мюсюлмани се противопоставиха, защото прозряха какъв мръснишки заговор се целеше през опрощаването на тези дългове.  \r\n\r\n \"Терористът от е едно момче под 30 години, което е фитнес инструктор по професия. Един фитнес инструктор не може да си позволи едномесечна екскурзия из половин Европа с наета кола и тези оръжия. Някой е финансирал това. Не изключвам възможността някое разузнаване на радикално ислямско крило да е участвало в инспирацията на този атентат.\", сподели подозрения Бареков. \r\n\r\n Това, което Джамбазки прави в българската политика, много наподобява деянието на атентатора в Крайстчърч. На практика с говоренето си на тема национализъм, Джамбазки изцяло обслужва ДПС! \r\n\r\n   \r\n\r\n   \r\n \n\t\t\t\t\t\t", "date": "2019.03.16", "title": "БАРЕКОВ с унищожителен коментар: Това, което Джамбазки прави в българската политика, много наподобява деянието на атентатора в Крайстчърч! На практика с говоренето си на тема национализъм, Джамбазки изцяло обслужва ДПС!"}
{"url": "http://www.bnews.bg/article/258393-tsiklonat_idai_otne_zhivota_na_nay_malko_15_dushi_v_zimbabve", "text": "\n Най-малко 15 души са загинали, а стотина се водят за изчезнали в източната част на Зимбабве, ударена от циклона Идаи, който засегна и съседен Мозамбик, предаде Франс прес. \r\nПотвърденият броя на загиналите е 15, 15 са и ранените, съобщи в Туитър министерството на информацията на Зимбабве. От бурните ветрове са повредени или напълни разрушени 50 къщи. \r\nЦиклонът засегна хиляди хора, след като причини спиране на електрозахранването, а основните мостове бяха наводнени в района Маникаланд, който се намира на границата с Мозамбик, посочи зимбабвийски депутат. \r\nВ петък циклонът премина през Мозамбик и причини смъртта на най-малко 19 души и на практика отразя от останалата част на страната крайбрежния град Бейра, прекъсвайки електрозахранването и телефоните. Летището също бе затворено, припомня АФП. \r\n \n\t\t\t\t\t\t", "date": "2019.03.16", "title": "Циклонът Идаи отне живота на най-малко 15 души в Зимбабве"}
{"url": "http://www.bnews.bg/article/258391-vse_oshte_e_malak_protsentat_na_zhalbite_v_kzp_sreshtu_onlayn_targovtsi", "text": "\n Гражданите все по-активно търсят съдействието на Комисията за защита на потребителите и имат доверието, че тя ще погледне на техния казус професионално и отговорно. Това каза председателят Димитър Маргаритов в „Седмицата” на Дарик радио ден след Световния ден на потребителя.  \r\n  \r\n23 799 жалби и над 15 000 обаждания на телефона на потребителя 0700 111 22 през 2018 г. показват, че институцията е търсена. „Не непременно, защото навсякъде е пълно с проблеми, а защото хората са разбрали, че когато има някакъв спор с потребителски характер, трябва да се обърнат към нас и да се притечем ние на помощ”, отбеляза Маргаритов. „Приблизително 5000 от тези жалби и сигнали не са от наша компетентност, а на Комисията за регулиране на съобщенията, Държавната агенция по метрологичен и технически надзор и т.н.”, уточни той. \r\n  \r\nНа въпрос на водещия Кирил Вълчев каква е ефективността на КЗП Маргаритов изрази мнение, че е донякъде субективно да се направи оценката през призмата на това дали проблемът на даден потребител след намесата на контролния орган е решен по очаквания от него начин. „Той може да е останал недоволен, въпреки че въпросът в някаква степен е решен”, обясни председателят на КЗП. Но конкретизира, че около 65% от разгледаните от КЗП случаи са с успешен край. „Т.е. основателни са, установено е нарушение, санкциониран е нарушителят и – ако е имало такава законова възможност – ние сме помогнали на самия потребител да получи обратно парите си за ремонтирана повече от три пъти дефектна стока или да му я ремонтират, ако все още това е редът за уреждане на рекламацията”, добави Маргаритов. \r\n  \r\nВсе още е малък процентът на жалбите в КЗП срещу онлайн търговци. „Колкото и бързо да се увеличава броят на тези, които пазаруват онлайн, все още повечето хора го правят основно от магазините. Близо 4000 от всички жалби през миналата година са за онлайн търговията, което е около 15-20% от постъпилите при нас в този период”, обяви председателят.  \r\n  \r\nСъщевременно Димитър Маргаритов счита, че това е секторът, който в най-голяма степен се нуждае от оптимизиране на законодателството. „Има един все по-голям сегмент от тези взаимоотношения, който не е регулиран нормативно – общуването и пазаруването през социалните мрежи и електронните платформи, където физически лица предлагат на други физически лица стоки и услуги, но тук няма нормативно покритие. Той подчерта, че при проблем след подобна сделка на този етап институциите нямат възможност да се намесят по реда на действащото законодателство, тъй като продавачът не е търговец. \r\n\r\n Според Маргаритов при класическите онлайн магазини правилата са ясни и гарантират необходимия ред. Там най-често срещаните нарушения са липсата на пълна информация за търговеца, на разяснения за правото на отказ и на правилата при провеждането на различен тип промоции и намаления. \r\n \n\t\t\t\t\t\t", "date": "2019.03.16", "title": "Все още е малък процентът на жалбите в КЗП срещу онлайн търговци"}
{"url": "http://www.bnews.bg/article/258394-pozhar_gorya_v_blagoevgrad_dve_detsa_vdishvali_dim", "text": "\n Пожар пламна в баня на апартамент в Благоевград. Две деца от по-горен етаж са вдишали дим и са били прегледани на място от лекарски екип. \r\n  \r\nСигналът е подаден в 13.45 ч. от петия етаж на бл. 25, намиращ се на бул. \"Св. Св. Кирил и Методий\". Сигнализирали са живущите в апартамента, които са много възрастни. На място пристигали две пожарни. Мъжът и жената от запалилия се апартамент са слезли веднага на двора, от жилището е било изведено и куче. \r\n\r\n \r\nНай-вероятна причина за пожара е късо съединение в бойлер. Заради затвореното помещение входът на блока се е изпълнил с дим. \r\n  \r\n \n\t\t\t\t\t\t", "date": "2019.03.16", "title": "Пожар горя в Благоевград, две деца вдишвали дим"}
{"url": "http://www.bnews.bg/article/258392-opitaha_se_da_oberat_hotel_i_kazino_beladzhio_v_las_vegas", "text": "\n Опит за грабеж в хотел и казино „Беладжио“ в Лас Вегас приключи с престрелка между полицията и обирджията, съобщи Ей Би Си. Въоръжен мъж нахлул в казиното и се насочил към касата, където се изплащат печалбите. Той заплашил касиерката с оръжието, след което успял да се измъкне с парите през страничния вход. \r\nОбирджията се опитал да открадне една от паркираните край казиното коли, но веднага бил спрян от четирима полицаи. При завързалата се престрелка един служител на реда бил ранен. Той бил откаран в болница, но по-късно освободен за домашно лечение. Обирджията бил прострелян в гърдите, като състоянието му е критично. \r\nТова не е първият обир в „Беладжио“. През март 2017 година трима мъже с животински маски на лицата успяха да оберат луксозен магазин за бижута преди само един от обирджиите да бъде заловен. През ноември същата година крадец успя да избяга с огромна сума пари от касата на казиното и все още не е заловен. \r\n„Беладжио“ и неговите известни „танцуващи фонтани“ е едно от казината, които стават сцена на дързък обир в холивудския филм „Бандата на Оушън“. \r\n \n\t\t\t\t\t\t", "date": "2019.03.16", "title": "Опитаха се да оберат хотел и казино „Беладжио“ в Лас Вегас"}
{"url": "http://www.bnews.bg/article/258389-zhaltite_zhiletki_vlyazoha_v_sblasatsi_s_politsiyata_v_parizh", "text": "\n Френските \"жълти жилетки\" влязоха в сблъсъци с полицията в района на Триумфалната арка в Париж в 18-ия пореден уикенд от демонстрации срещу президента Еманюел Макрон, предаде Асошиейтед прес. \r\nПротестиращите хвърляха димки и други предмети по полицаите и започнаха да блъскат по стъклата на полицейски микробус. Служителите на реда съобщиха за 20 ареста. \r\nФранс прес съобщи, че е имало и грабежи на магазини по \"Шанз Елизе\". \r\nСлед намалелия брой на участниците в протестите през последните уикенди групите на \"жълтите жилетки\" организираха десетки митинги и шествия за днес в столицата и други градове. \r\nВ социалните мрежи днешната акция е наречена \"Акт-18 - Ултиматум - Цяла Франция в Париж\". Един от лидерите на \"жълтите жилетки\" Ерик Друе, каза, коментирайки днешната акция, че очаква активизиране на протестите тази събота. Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история. В първия протест, на 17 ноември, участваха 282 000 души. \r\n \n\t\t\t\t\t\t", "date": "2019.03.16", "title": "„Жълтите жилетки“ влязоха в сблъсъци с полицията в Париж"}
{"url": "http://www.bnews.bg/article/258395-3_godishno_dete_zaginalo_v_ratsete_na_bashta_si_v_kraystcharch", "text": "\n 3-годишно момченце е загинало в ръцете на баща си при терористичната атака в джамиите в Крайстчърч, съобщи \"Дейли мейл\". \r\n\r\n Малкият Мюкад Ибрахим е бил на петъчната молитва с баща си и по-големия си брат Абди Ибрахим, когато стрелецът нахлул в джамията Ал-Нур и започнал да стреля по хората. \r\n\r\n Детенцето е било убито, въпреки че се опитало да избяга, а баща му и брат му са успели да се спасят, защото са се престорили на умрели. \r\n\r\n \"Mюкад Ибрахим е починал в ръцете на баща си. Почивай в мир, приятелю. Ти беше лъч светлина, който ще ни липсва\", написа във Фейсбук приятел на семейството. \r\n\r\n Най-малко шестима пакистанци са загинали при вчерашното нападение срещу джамии в новозеландския град Крайстчърч, съобщи днес външният министър на Пакистан. \r\n\r\n Шах Махмуд Куреши каза, че властите в Крайстчърч опитват да разберат дали още трима пакистанци, които са в неизвестност от петък, не са сред жертвите. \r\n\r\n Шестима палестинци са загинали при атентата по данни на палестинското външно министерство, цитирано от ТАСС. \r\n\r\n Египетското посолство в Нова Зеландия информира за гибелта на четирима египтяни. \r\n\r\n Бангладеш потвърди за смъртта на двама свои граждани при терористичната атака. Още трима са в неизвестност, предаде ДПА. \r\n\r\n Най-малко 49 души загинаха и десетки бяха ранени при нападенията срещу двете джамии, извършени от 28-годишния австралиец Брентън Тарант. \r\n \n\t\t\t\t\t\t", "date": "2019.03.16", "title": "3-годишно дете загинало в ръцете на баща си в Крайстчърч"}
{"url": "http://www.bnews.bg/article/258387-aresti_sled_protesti_na_uchenitsi_v_zashtita_na_klimata_v_sasht", "text": "\n 16 души бяха арестувани по време на снощния протест в защита на климата пред Американския музей на естествената история в Ню Йорк. Арестите са за нарушаване на реда по време на акцията, при която протестиращи легнаха пред музея и блокираха трафика. \r\n\r\n Хиляди ученици в Ню Йорк се включиха в световния ученически протест, вдъхновен от примера на 16-годишната шведка Грета Тунберг, която започна еднолична акция в защита на климата преди година и я продължи всеки петък пред парламента на Швеция. \r\n\r\n Стотици ученици и малки деца заедно с родителите си протестираха и в Сан Франциско. Преди шествието си те се събраха пред местния офис на председателката на Камарата на представителите в американския Конгрес Нанси Пелоси и настояха тя да подкрепи така наречения \"Зелен Нов курс\". Това е законопроект, внесен от конгресмен и сенатор от Демократическата партия, който има за цел да трансформира американската икономика с цел борба с изменението на климата и създаване на хиляди работни места в областта на възобновяемите енергийни източници, пише БТА. \r\n\r\n Генералният секретар на ООН Антониу Гутериш заяви, че те бил вдъхновен от ученическата стачка в защита на климата да свика специална среща през септември, посветена на спешната нужда от мерки срещу промените в климата. \r\n\r\n Стотици ученици се събраха и пред Капитолия във Вашингтон с лозунги \"Искаме да се паникьосате\", \"Времето изтича\", \"Това е нашето бъдеще\". Около хиляда души протестираха и в Сейнт Пол, Минесота. \r\n \n\t\t\t\t\t\t", "date": "2019.03.16", "title": "Арести след протести на ученици в защита на климата в САЩ "}
{"url": "http://www.bnews.bg/article/258388-tezhka_katastrofa_sas_zaginal_na_glavniya_pat_e_79", "text": "\n Тежка катастрофа със загинал на главния път Е-79, информира bTV. \r\n\r\n Инцидентът е станал тази сутрин около 08,00 часа между Ботевград и село Скравена. \r\n\r\n В катастрофата са участвали тежкотоварен камион и лека кола. По неизяснени засега причини шофьорът на автомобила е навлязъл в насрещното платно и се ударил челно в идващия камион. Загинал е на място. Шофьорът на камиона е с отрицателна проба за алкохол. \r\n\r\n Агенция \"Пътна инфраструктура\" съобщава, че временно е ограничено движението по път I-1 Ботевград - Мездра в района на Скравена. Трафикът на всички автомобили в посока София се осъществява по обходен маршрут по път II-16 Ребърково - Своге - София. Автомобилите до 12 тона, движещи се в посока Враца се пропускат през банкета на пътя при Скравена. Шофьорите на тежкотоварни автомобили над 12 тона в посока Враца е необходимо да изчакват на място. \r\n\r\n Откъм Ботевград се е образувала колона от камиони. \r\n\r\n Междувременно на територията на страната вчера са станали 18 пътни инцидента. 20 души са ранени. Общо от началото на годината са регистрирани 1056 катастрофи. Загинали са 82 души, а 1330 са пострадали, съобщават от пресцентъра на МВР. \r\n \n\t\t\t\t\t\t", "date": "2019.03.16", "title": "Тежка катастрофа със загинал на главния път Е-79"}
{"url": "http://www.bnews.bg/article/258382-oshte_razkritiya_teroristat_ot_nova_zelandiya_e_spal_v_pleven", "text": "\n Терористът, който стреля в две джамии в Нова Зеландия и уби 49 души, е спал в Плевен. Това съобщи главният секретар на МВР Ивайло Иванов.   \r\n\r\n Брентън Тарант е бил в България през 2018 г. Според събраната от службите информация до момента, мъжът е пребивавал на няколко места, докато е обикалял страната ни. \r\n\r\n „През нощта колегите не са спрели да работят. Искам да успокоя всички, че до този момент няма никакви данни за дейност, свързана с тероризъм на територията на България”, заяви Иванов. \r\n\r\n „Засега данните, които имаме е, че той е бил в България като турист. Няма данни да се е срещал, сега се проверяват местата, където е преспивал. Продължава работата, все пак е бил една седмица. Да, може да проверим дали се в срещал с български граждани или с чужди граждани на територията на страната”, обясни Иванов. \r\n\r\n По думите му данните засега сочат, че през цялото време е пътувал сам. \r\n\r\n „Исторически обекти е посещавал. Пак казвам няма никакви данни за извършване на някаква дейност, свързана с тероризъм на територията на страната”, заяви главният секретар на МВР. \r\n\r\n Той отказа да даде повече информация за това, къде точно е спал Тарант в Плевен. \r\n\r\n „Имаме я тази информация, но не мога да ви я кажа. На няколко места е спал, установени са, знаем населените места. Няма как да ви кажа, докато не извършим необходимите проверки”, допълни Иванов. \r\n\r\n Той обаче заяви, че все още няма информация как е плащал у нас – кеш или с карта. \r\n\r\n „Всичко това се проверява, имаме добра връзка с колегите от ДАНС, контратерористичният център работи, там има колеги от всички служби, отделно държим интензивен обмен с партньорските служби”, допълни Иванов. \r\n\r\n „Това е най-важното според мен, че нямаме никакви данни за терористична дейност на територията на страната”, обясни Иванов. \r\n \n\t\t\t\t\t\t", "date": "2019.03.16", "title": "ОЩЕ РАЗКРИТИЯ! Терористът от Нова Зеландия е спал в Плевен"}
{"url": "http://www.bnews.bg/article/258359-ani_tsolova_vav_finansov_kolaps_sled_kato_ne_prokopsa_kato_mentor_po_zhurnalistika", "text": "\n Ани Цолова е изпаднала във финансов колапс, след като не успяла да прокопса в новото си амплоа на ментор по журналистика. Само преди половин година бившата водеща на „Здравей, България“ анонсира, че се захваща с произвеждане и водене на семинари, като заяви, че на тях ще обучава бъдещи медийни кадри. Шест месеца по-късно Цолова е провела една единствена беседа през януари, а интересът към проекта й изобщо не бил такъв, какъвто тя очаквала да бъде. \r\n\r\n Първоначалният ентусиазъм на журналистката секнал, а консултантската й фирма вървяла към фалит. Ани обаче нямала никакви шансове да се върне обратно в телевизията, защото пътищата й към Би Ти Ви и към Нова са затворени. След скандалното й отстраняване от сутрешния блок на втората и конфликтите й с ръководството не искали да чуят за нея, писа „Ретро“. \r\n\r\n В Би Ти Ви също нямало как да отиде и да проси работа, понеже навремето си тръгнала предателски от екипа, подлъгана от по-голяма заплата и обещана свобода от конкурентната медия. Единственият й вариант е да води преговори с някой от второстепенните канали, но пък егото й не позволявало да сниши гарда чак до там. \r\n\r\n Междувременно Цолова нямала никакви приходи и разчитала единствено на операторската заплата на мъжа си Васил Мичев, както и на оскъдните спестявания, които успяла да задели по времето, когато беше водеща и се разписваше срещу 5 бона месечно, а отделно и от това получаваше и стимулиращи бонуси на всяко трето тримесечие. \r\n \n\t\t\t\t\t\t", "date": "2019.03.16", "title": "Ани Цолова  във финансов колапс, след като не прокопса като ментор по журналистика "}
{"url": "http://www.bnews.bg/article/258379-zam_kmet_na_haskovo_zhivee_v_obshtinsko_zhilishte_za_sotsialno_slabi", "text": "\n Заместник-кмет на Хасково живее в общинско жилище за социално слаби хора, без да е социално слаб. Десетки нарушения в ползването на общински жилища бяха установени в града. Едно от жилищата дори е продадено, без в общината да знаят за това. \r\n\r\n Вече половин година прокуратурата разследва договори за наеми, за които се смята, че са фалшиви. А преди дни от Върховната административна прокуратура казаха, че са открили множество нарушения при ползването на общински жилища на различни места в страната. Оказва се, че по места си приемат наредби, които действат на практика въпреки закона, който забранява такова ползване от хора, които не са бедни, болни или останали без домовете си след бедствия например.  \r\n\r\n Голяма част от общинските жилища в Хасково се намират в блокчета, построени преди малко повече от 10 години, по всички изисквания на модерното строителство. Голяма част от апартаментите са предвидени за социално слаби, които чакат да бъдат настанени. В същото време, оказва се, в част от тези апартаменти се настаняват общински служители. \r\n\r\n Когато започва работа в Община Хасково миналата есен, Милена Янузова е на граждански договор като специалист по енергийна ефективност. Тогава й дават общинско жилище, тъй като не е от града. \r\n\r\n „Първият ми договор за наем беше сключен на 21 ноември, когато дойдох в Община Хасково да работя на граждански договор”, потвърждава Янузова. \r\n\r\n  Месец по-късно тя вече е заместник-кмет и остава да живее в същия апартамент. \r\n\r\n „Госпожа Янузова е настанена в такова жилище като служител на Община Хасково, а не като зам.-кмет. Това е служител, който е привлечен от друго населено място и не разполага с жилище в Хасково. Това, че в последствие беше назначена и като зам.-кмет е препъни камъка и повод да направим това интервю. Тогава е било необходимо да бъде взето решение на общински съвет да остане в това жилище”, обясни Янко Петев, директор „Общинска собственост”, Община Хасково. \r\n\r\n „ Аз дори не съм имала представа, че съм настанена в жилище за социално слаби, да не говорим, че на етажа, на който живея, семействата, които са ми съседи, нямат вид на социално слаби”, заяви Янузова. \r\n\r\n Оказва се, че това не е единственият такъв случай. Причината била, че в жилищата, предвидени за служители, имало настанени социално слаби. \r\n\r\n „ За да не причиним това преместване на хората, затова и е предприето действието да се настаняват в тези жилища”, обясни Петев. \r\n\r\n До месец заместник - кметът трябва да напусне апартамента и да си търси друг. \r\n\r\n „Това, което следва и което аз считам да предприема като стъпка, съгласувано с кмета на Община Хасково, е в едномесечен срок да напусна жилището и да си търся начин как да се устроя в този град по начин такъв, че да не ощетявам интереса на хората, които населяват тази община и по-конкретно семейства, които са социално слаби”ы заяви Янузова. \r\n\r\n Междувременно са констатирани близо 10 случая, в които има съмнение за нередности с общинските жилища в Хасково. Един от случаите е за апартамент, който е продаден без в общината да знаят. За него се разбрало, когато пратили писмо на наемателя, че закъснява с плащанията. \r\n\r\n „И при получаването му наемателят е дошъл в касовия салон да представи документ, с който той е станал собственик на това жилище и беше учуден защо дължи наем за това жилище”, заяви Петев. \r\n\r\n  Предполага се, че нарушенията са ставали с помощта на бивша общинска служителка, която прокуратурата разследва вече половин година, но все още няма повдигнати обвинения. \r\n\r\n Всички документи за нередности, които са констатирани в дирекция „Общинска собственост”, вече са предадени на разследващите органи и се очакват резултатите от проверките. \r\n \n\t\t\t\t\t\t", "date": "2019.03.16", "title": "Зам.-кмет на Хасково живее в общинско жилище за социално слаби"}
{"url": "http://www.bnews.bg/article/258378-praznuvame_todorovden", "text": "\n На 16 март празнуваме Тодорова събота, известна като деня на коневъдството и конния спорт. Празникът е в памет на свети великомъченик Теодор Тирон. \r\n\r\n Най-интересният момент от Тодоровден е кушията. Мъжете сплитат опашките и гривите на конете, украсяват ги с мъниста, пискюли и цветя и ги отвеждат на водопой. После идва ред на любимото на всички конно състезание. \r\n\r\n Победителят се награждава, като конят получава обикновено юзда, а неговият стопанин - риза или кърпа. \r\n\r\n Спечелилият надбягването обикаля с коня си всички домове, за да честити празника. Навсякъде го посрещат радушно и поят коня му с вода. \r\n\r\n Тодоровден при Първата българска държава е денят за пролетния преглед на българската войска. Тогава е извършван преглед за годност на войни, оръжия и коне. \r\n\r\n На този ден имен ден празнуват Тодор, Теодор, Теодора, Божидар, Богдана, Найден. Традиционно на трапезата има пита с мая, леща, чорба от гъби. \r\n \n\t\t\t\t\t\t", "date": "2019.03.16", "title": "Празнуваме Тодоровден"}
{"url": "http://www.bnews.bg/article/258380-brexit_ne_mozhe_da_se_otlozhi_sled_1_yuli", "text": "\n Brexit не може да бъде отложен след 1 юли, ако Великобритания не вземе участие в изборите за Европейски парламент в края на май. Това гласи правното становище на ЕС, което беше представено  на посланиците на страните-членки на Европейския съюз в петък. \r\n\r\n Документът, изготвен от правните експерти на ЕС, разяснява юридически въпроси, които ще бъдат повдигнати от Великобритания при искане за удължаване на срока по член 50. Именно това се очаква да направи Тереза Мей на пролетната среща на върха следващата седмица. \r\n\r\n В текста се посочва, че въпреки желанието за напускане на Съюза Великобритания все още ще е правно обвързана да организира избори за Европейски парламент между 23 май и 26 май. Ако него направи и новият парламент проведе първата си сесия на 2 юли с тази страна, която все още е в блока, институциите на ЕС \"престават да действат в сигурен правен контекст\". \r\n\r\n \"От това следва, че не трябва да се предоставя удължаване след 1 юли, освен ако изборите за Европейски парламент не се проведат на задължителната дата\", се казва в документа. \r\n\r\n   \r\n \n\t\t\t\t\t\t", "date": "2019.03.16", "title": "Brexit не може да се отложи след 1 юли"}
{"url": "http://www.bnews.bg/article/258384-amerikanski_bombardirovach_b_52_preletya_do_granitsata_na_rusiya", "text": "\n Американски бомбардировач Б-52 е прелетял в близост до границите на Русия в Балтийско море, съобщават руски медии. \r\n\r\n Бомбардировачът е извършил полет на около 160 километра от границата на руския анклав Калининград в петък в 16,25 часа московско време, показват данни на PlaneRadar. \r\n\r\n Б-52, способен да носи атомни бомби, е летял на височина 8230 метра със скорост над 960 километра в час. Той е прелетял край морската граница на Полша в Балтийско море в североизточна посока преди да обърне и да се насочи в югозападна посока. Според PlaneRadar бомбардировачът е симулирал мисия за бомбардиране на базата на Балтийския флот на Русия. \r\n\r\n Министерството на отбраната на Русия съобщи, че на 15 март 2019 г. американски самолет В-52 е извършил полет с включен транспондер над Балтийско море. Бомбардировачът е летял над неутрални води с курс към териториалните води на Русия. \r\n\r\n Ведомството отбелязва, че самолетът е достигнал на 150 километра от границата на Русия. \r\n\r\n На 14 март беше съобщено, че самолет OC-135B Open Skies на ВВС на САЩ е завършил планиран наблюдателен полет над Русия. \r\n \n\t\t\t\t\t\t", "date": "2019.03.16", "title": "Американски бомбардировач Б-52 прелетя до границата на Русия"}
{"url": "http://www.bnews.bg/article/258362-lui_vyuiton_se_otkazva_ot_vsichki_prepratki_kam_dzhako_v_novata_si_kolektsiya", "text": "\n Заради обвиненията в педофилия в новия документален филм за Майкъл Джексън \"Да напуснеш Невърленд\", групата \"Луи Вюитон\" реши да се откаже от всички препратки към Краля на попмузиката, които са водеща нишка в колекцията ѝ, представена през януари. \r\n\r\n От модния бранд заявиха пред изданието \"Уиминс уеър дейли\", че няма да пуснат на пазара нито един продукт, напомнящ за Майкъл Джексън. \r\n\r\n Проектираната от дизайнера Върджил Абло колекция за сезона есен/зима 2019 г. бе посветена на Джако. Вместо покани, Абло - първият афроамериканец, станал творчески директор на голяма френска модна къща или компания в областта на модата, изпрати покрити с кристали ръкавици като онези на поп певеца, съобщи Франс прес, цитирана от БТА. \r\n\r\n \"Давам си сметка, че като се има предвид новият документален филм, дефилето е предизвикало бурни реакции - каза той. - Категорично осъждам всяка проява на насилие и всяко накърняване на правата на децата.\" \r\n\r\n Междувременно стана ясно, че парижкият моден бранд \"Соня Рикел\" се е разделил със своя творчески директор Жули дьо Либран, която отговаряше за колекциите му от 2014 г. \r\n\r\n Жули дьо Либран бе творчески директор за колекциите прет-а-порте за жени в \"Луи Вюитон\" от 2008 г. до 2014 г., след като от 1998 г. до 2008 г. отговаряше за колекциите прет-а-порте за жени в \"Прада\". \r\n \n\t\t\t\t\t\t", "date": "2019.03.16", "title": "\"Луи Вюитон\" се отказва от всички препратки към Джако в новата си колекция"}
{"url": "http://www.bnews.bg/article/258376-izpraviha_pred_sada_mazha_strelyal_v_2_dzhamii_v_nova_zelandiya", "text": "\n Мъжът, който стреля в две джамии в Нова Зеландия, се яви в съда тази нощ. Повдигнато му е обвинение в убийство. Според разследващите ще има и други обвинения към него. \r\n\r\n 28-годишният австралиец Брентън Тарант влезе в съдебната зала с белезници и бяла затворническа риза. От съображения за сигурност съдебното заседание беше закрито. Стрелецът не е имал криминално досие, стана ясно още. Според местните власти до вчера не е имало никакъв повод той да бъде наблюдаван от службите за сигурност. Купил е оръжията, с които е извършил атаката, напълно законно.  \r\n\r\n Същевременно продължава мащабната операция на полицията и специалните служби след атентата, при който Тарант атакува две джамии и уби 49 души. Ранени са най-малко 40 души, поне 11 от тях са в тежко състояние и се борят за живота си. Информацията е на министър-председателя Джасинда Ардерн.  \r\n\r\n Сред жертвите и сред пострадалите има и деца. Загинали са много чужденци - граждани на Йордания, Турция, Бангладеш, Саудитска Арабия, Индонезия. Според премиера нападателят е смятал да продължи атаката си, преди да бъде задържан. \r\n\r\n Мерките за сигурност в страната са изключителни, претърсват се адреси, разпитват се свидетели, местните власти призоваха временно да не се влиза в храмовете. Органите на реда се страхуват от действия на евентуални последователи или подражатели на извършителя.  \r\n\r\n Тарант е крайнодесен австралийски екстремист. Той е бил в България само няколко месеца преди атаката – през ноември 2018 година. Това стана ясно след спешна среща на ръководителите на служби и прокуратурата при премиера Борисов в петък вечерта. Той е обикалял исторически обекти у нас. \r\n\r\n Преди атаката в Крайстчърч, Брентън Тарант обявява, че с действията си иска да отмъсти на мюсюлманите за редица атентати и исторически събития от миналото. Сред посочените от него зверства на мюсюлманите са боевете при Шипка през 1877 година и битката при Булаир през 1913 г. \r\n\r\n Атентаторът е пристигнал у нас с полет от Дубай. След България продължил към Румъния и Унгария. Според гласния прокурор Сотир Цацаров, няма данни за терористична дейност и контакти на наша територия. Две години по-рано- през 2016-та, Брентън Тарант отново е бил на Балканите, но тогава е посетил Сърбия, Хърватия, Черна гора, Босна и Херцеговина. \r\n \n\t\t\t\t\t\t", "date": "2019.03.16", "title": "Изправиха пред съда мъжа, стрелял в 2 джамии в Нова Зеландия"}
{"url": "http://www.bnews.bg/article/258377-tramp_nalozhi_parvoto_si_prezidentsko_veto", "text": "\n Американският президент Доналд Тръмп наложи вето на решението на Конгреса в САЩ да отмени извънредното положение по границата с Мексико, информира „Ройтерс”. Това е първият път от встъпването си в длъжност в Белия дом, в който държавният глава на САЩ се възползва от това свое право. \r\n\r\n Мярката беше приета от контролираната от Републиканската партия горна камара на Конгреса преди два дни с 59 срещу 41 гласа. \r\n\r\n С обявяването на извънредно положение Тръмп искаше да намери алтернативен начин да осигури милиарди долари за финансирането на \"стена\" по границата с Мексико за спиране на нелегалната имиграция, след като Конгресът отказа да му отпусне тези средства.  \r\n\r\n 12 сенатори републиканци се опълчиха на държавния глава на САЩ, който още тогава се зарече да наложи вето с лаконичен туит след гласуването: „ВЕТО!”. \r\n\r\n За да преодолее ветото, Конгресът ще се нуждае от мнозинство от 2/3 и в двете камари. Спред експерти, това е малко вероятно. \r\n \n\t\t\t\t\t\t", "date": "2019.03.16", "title": "Тръмп наложи първото си президентско вето"}
{"url": "http://www.bnews.bg/article/258375-bivsh_zam_preds_na_sds_obyavi_che_partiyata_e_pred_zakrivane", "text": "\n Днес във Фейсбук попаднахме на коментар на Костадин Марков по повод състоянието на СДС преди предстоящите избори. Вижте какво написа той в личният си профил в социалната мрежа!  \r\n\r\n \r\n\r\n Никога СДС не е изглеждало толкова аматьорски преди избори. Няма визия за партньорства,обсъждат се едновременно противоречащи си варианти. Няма готовност за самостоятелно явяване, ако не се сглоби коалиция. Няма разговор за бъдещето на Европа, само се мишкува с кой да се промъкнем. Няма програма. Няма дори отделни политики.Няма кандидати. \r\n\r\n Няма процедура за кандидати. Няма критерии за кандидати. Няма подписка за евентуално самостоятелно явяване. Няма щабове. Никога не е било да няма нищо. Още има време. Вместо Председателя да свиква съвет след съвет, да вземе да се осмели да реши нещо. Няма за кога да си връзва гащите.Румене, очевидно е че с “Да България” няма да стане. \r\n\r\n Очевидно е че ГЕРБ партньорски няма да се явят с нас. Не знам с патриоти говориш ли, но спешно се подготви за самостоятелно явяване. Въпреки че нямате представа какво правите в марката още има потенциал и ще изкараме сами съизмерим резултат с колегите Наско и Христо. Само навий свестен човек да поведе, не се занимавай с други глупости. Търси човека. \r\n \n\t\t\t\t\t\t", "date": "2019.03.16", "title": "Бивш зам предс на СДС обяви, че партията е пред закриване"}
{"url": "http://www.bnews.bg/article/258383-za_prav_pat_zhena_mozhe_da_stane_darzhaven_glava_na_slovakiya", "text": "\n Словаците избират президент. Почти 4,5 млн. гласоподаватели от общо 5,5-милионното население на страната ще определят кой от регистрираните 13 кандидати ще заеме висшия държавен пост следващите пет години. \r\n\r\n Действащият президент Андрей Киска, който бе замесен в редица скандали, отказа да се бори за преизбиране. \r\n\r\n Водещите претенденти са двама. Сузата Чапутова, една от ръководителките на непарламентарната либерална партия \"Прогресивна Словакия\". Тя е екоактивистка, която се обявява за защита на правата на гей общността и се противопоставя на забрана на абортите. Другият претендент е Марош Шефчович - вицепрезидент на Европейската комисия и фигура от статуквото. Кандидатурата му се подкрепя от управляващата партия \"Направление - социална демокрация\". \r\n\r\n Социолозите твърдят, че по-голяма подкрепа сред избирателите има Чапутова. Така за първи път жена можа да стане президент в Словакия. Ако никой от кандидатите не получи днес мнозинство, на 30 март ще има балотаж, пише БТА. \r\n\r\n Фаворитите \r\n\r\n Сузана Чапутова - 45-годишна адвокатка, която е изгряваща звезда в словашката политика. Тя стана известна с успешната си борба срещу хранилището за токсични отпадъци в родния си град Пезинок край столицата Братислава, за която през 2016 г. получи международна награда. Участваше също в кампанията през 2017 г., довела до отмяна на амнистията, дадена на бившия авторитарен министър-председател Владимир Мечиар. Чапутова е зам.-председател на \"Прогресивна Словакия\" - извънпарламентарна партия, подкрепила масовите улични протести след смъртта на Куциак. \r\n\r\n Марош Шефчович - 52-годишен дипломат от кариерата, който е бил член на комунистическата партия до антикомунистическата Нежна революция през 1989 г. Той прие предложение да се кандидатира от името на лявата \"Смер-социална демокрация\" - доминираща политически сила в Словакия през последните години, чиято репутация беше опетнена от корупционни скандали. \r\n\r\n   \r\n\r\n Други изтъкнати кандидати \r\n\r\n 61-годишният Стефан Харабин - бивш министър на правосъдието и председател на Върховния съд, близък съратник на Мечиар, чието управление през 90-те години беше помрачено от незачитане на закона. Популистът Харабин се възползва от страха от миграцията и се представя като пазител на традиционните консервативни ценности. Като гласовит опонент на санкциите, наложени на Русия заради действията й срещу Украйна, Харабин е фаворит на проруските медии. \r\n\r\n 42-годишният Мариан Котлеба е начело на неонацистката Народна партия-Наша Словакия, която има 14 депутати в 150-местния словашки парламент. Котлеба и партията му говорят с възхищение за периода, когато Словакия е била нацистка марионетна държава през Втората световна война. Партийните членове използват нацистки поздрави и смятат НАТО за терористична група. Те искат Словакия да напусне алианса и Европейския съюз. \r\n\r\n Какво предстои \r\n\r\n Според последните анкети, публикувани две седмици преди изборите, Чапутова и Шефчович ще отидат на балотаж. Анализатори не изключват изненадващ резултат, особено за Харабин, който се нарежда трети в допитванията. \r\n \n\t\t\t\t\t\t", "date": "2019.03.16", "title": "За пръв път жена може да стане държавен глава на Словакия"}
{"url": "http://www.bnews.bg/article/258385-arestuvaha_dvama_v_holandiya_podozirat_che_dostavyali_orazhiya_za_atentatite_v_parizh_prez_2015_g", "text": "\n Холандски прокурори съобщиха, че полицията е арестувала двама души в Амстердам по подозрение в съучастничество в доставянето на оръжия, използвани в терористичните нападения в Париж през ноември 2015 г., съобщи Асошиейтед прес. \r\n\r\n Двамата мъже на възраст 29 и 31 години са били арестувани в четвъртък след разследване на френски, белгийски и холандски следователи. От домовете им са били иззети компютри, носители на данни, документи и мобилни телефони, информира БТА. \r\n\r\n В съобщение на прокуратурата се посочва, че те са заподозрени в участие в доставката на оръжията, използвани от ислямските екстремисти, които убиха 130 души в концертната зала \"Батаклан\" и други места в Париж на 13 ноември 2015 година. \r\n\r\n Съдът е разпоредил 29-годишният заподозрян да остане в предварителния арест за две седмици. Другият заподозрян е бил освободен по здравословни причини. Самоличността им не беше разкрита.  \r\n \n\t\t\t\t\t\t", "date": "2019.03.16", "title": "Арестуваха двама в Холандия, подозират, че доставяли оръжия за атентатите в Париж през 2015 г."}
{"url": "http://www.bnews.bg/article/258386-aneliya_go_zakasa_tragna_po_vrachki", "text": "\n Анелия не може да си намери място от яд, че прогнозите на няколко врачки как най-подире ще се залюби сериозно с мъж, никакви не се сбъдват, пише show.blitz.bg. Бившата Кокодиневица била изключително притеснена от този факт. \r\n\r\n Наскоро се оплакала пред приятелки, че очаквала да срещне точния човек, с който да остарее, още преди няколко години. \r\n\r\n Врачки предрекли на звездата, че ще се запознае с голямата си любов още през 2015 г. Тя обаче не само не срещна голямата любов, но и дори не е успяла да се впусне в мимолетни неангажиращи флиртове. \r\n  \r\n \n\t\t\t\t\t\t", "date": "2019.03.16", "title": "Анелия го закъса, тръгна по врачки"}
{"url": "http://www.bnews.bg/article/258360-po_golyamata_sestra_na_lili_ivanova_vodi_sadebna_bitka_za_122_leva", "text": "\n По-голямата сестра на Лили Иванова се оказа по-люта и от самата нея. Каката на примата – Магда, вдигнала във въздуха съдебната зала при последното заседание, което се провело във връзка с делото, което тя от няколко години води срещу застрахователна фирма. \r\n\r\n Магда, макар трудно подвижна, повишавала тон и изпаднала в истерия, когато научила, че от компанията се опитвали да минат тънко, като й предлагали споразумение. Тя обаче била твърдо решена да ги съди до дупка и вярвала, че ще получи справедливост, а преклонната й възраст и много заболявания, които я мъчели, не я спирали да води битката си, писа „Ретро“. \r\n\r\n Припомняме, че през пролетта на 2016 г. сестрата на естрадната певица бе пометена от лекотоварен автомобил в близост до столичния блок, в който от дълги години обитава просторен апартамент. \r\n\r\n След катастрофата единият й крак беше потрошен на няколко места и това довело до тежка операция. Тя била прикована към леглото и се придвижвала само с помощта на бастун. \r\n\r\n Месеци след инцидента старицата чакала обезщетение за причинени неимуществени вреди от шофьора, но парите така и не идвали. Затова тя завела дело на 24 ноември 2017 г. След ходене по мъките все пак получила поисканите от нея 5000 лева, но пък от застрахователната компания не си платили лихвата от 122 лева, нито държавна такса, нито разходите по адвокати и други разноски. Така Магда им завежда второ дело, за да си получи въпросните 122 лева, които й се полагат по закон. Темида решила делото в нейна полза, но застрахователите не закъснели и нанесли ответен удар. Крайното решение по казуса все още не било огласено. \r\n\r\n Нейни съседи споделят, че обезщетението не е покрило цялото й лечение и тя все още не се чувствала добре. Останалите разходи били поети от двете й дъщери. \r\n \n\t\t\t\t\t\t", "date": "2019.03.16", "title": "По-голямата сестра на Лили Иванова води съдебна битка за 122 лева"}
{"url": "http://www.bnews.bg/article/258381-edin_chovek_zagina_pri_chelen_udar_mezhdu_tir_i_kola_na_e_79", "text": "\n Тежка катастрофа взе жертва на главния път Е-79. Инцидентът е станал тази сутрин около 8.00 ч. между Ботевград и село Скравена. \r\n\r\n Ударили са се тежкотоварен камион и лека кола. По неизяснени засега причини шофьорът на автомобила е навлязъл в насрещното платно и се ударил челно в идващия тир. Загинал е на място. Шофьорът на камиона е с отрицателна проба за алкохол.  \r\n\r\n Движението в участъка е затворено. Откъм Ботевград се е образувала колона от камиони. \r\n \n\t\t\t\t\t\t", "date": "2019.03.16", "title": "Един човек загина при челен удар между тир и кола на Е-79"}
