{"url": "http://www.bnews.bg/article/263238-pochina_bivshiyat_prezident_na_zimbabve_robart_mugabe", "text": "\n Бившият президент на Зимбабве Робърт Мугабе почина на 95-годишна възраст, съобщи в Туитър настоящият държавен глава на африканската държава Емерсън Мнангагва, цитиран от Ройтерс. \r\n\r\n След свалянето на расисткия режим на Ян Смит през 1980 г. той застана начело на страната, първо като премиер, после като президент, и остана на този пост до 2017 г., припомня БТА. \r\n\r\n Мугабе беше свален от власт от въоръжените сили на Зимбабве след остри критики срещу неговото близо 40-годишно авторитарно управление и острата икономическа криза в страната. \r\n\r\n Мугабе е починал в Сингапур, където често се лекуваше през последните години, съобщи пред Ройтерс източник, запознат с въпроса. \r\n\r\n \"С невероятна тъга съобщавам за кончината на бащата- основател на Зимбабве и бивш президент, другаря Робърт Мугабе\", писа Мнангагва. \r\n\r\n За кончината на първия лидер на страната след получаването на независимост потвърдиха и от семейството му, като посочиха, че той е имал сериозни проблеми със здравето си. \r\n\r\n Мугабе беше един от лидерите на 7-годишната въоръжена съпротива срещу режима на бялото малцинство в страната, наричана тогава Южна Родезия. \r\n\r\n На поста той първоначално спечели международни похвали за своята декларирана политика на расово помирение и за разширяване на подобрените образователни и здравни услуги в посока към черното мнозинство. \r\n\r\n „Той беше велик лидер, чието ръководство дегенерира до нивото да постави на колене Зимбабве“, е оценката на професор Шадрак Гуто от Университета на Южна Африка. \r\n \n\t\t\t\t\t\t", "date": "2019.09.06", "title": "Почина бившият президент на Зимбабве Робърт Мугабе"}
{"url": "http://www.bnews.bg/article/263242-ot_mosv_ne_znaeha_che_ostavyat_grada_bez_tets", "text": "\n „Хаотични действия без конкретни мерки за разрешаване на проблема” – така от „Топлофикация-Перник” определиха решението на МОСВ да затвори два парогенератора на ТЕЦ „Република”. Санкцията заради изгаряне на биомаса остави миньорския град без работеща топлоцентрала, като проверките на властите в частните тецове в Перник, Бобов дол, Сливен и Гълъбово започнаха след протести на граждани и споделени от тях опасения, че горене на боклуци замърсява въздуха. \r\n\r\n „Не стана ясно какво точно е въпросното замърсяване т.е. няма данни за такова, не са предоставени завишени стойности, нищо, само коментари, слухове и твърдения без никаква конкретика (…) Ние питаме защо в място, където има и други производствени предприятия не беше направено замерване на целия район?”, пишат от „Топлофикация-Перник”. \r\n\r\n Те подчертават, че не са горили биомаса от 24 август и експертите са били наясно с това, когато са дошли на проверка на 3 септември и не са намерили следи от нея в системите на централата. Според тях „институциите не бяха и помислили, че ще се наложи” да се спре топлоподаването на Перник заради наложената санкция.. \r\n\r\n „Няколко часа по-късно, очевидно осъзнавайки каква е ситуацията, МОСВ и в частност РИОСВ-Перник, в опит да намерят алтернатива, с която да позволяват един от парогенераторите да работи, ни изпратиха писмо. В него те обясняват, че може да използваме и запалим един от блоковете ни”, посочват от дружеството. \r\n\r\n Те отказали с мотивите, че според комплексното разрешително, парогенератор №3 може да се пуска само при авария на другите два (спрени заради изгарянето на биомаса), а, освен това, блокът до октомври е в ремонт, „т.е. в момента МОСВ ни казват, че можем да запалим нещо, което ние няма как да направим”. \r\n \n\t\t\t\t\t\t", "date": "2019.09.06", "title": "От МОСВ не знаеха, че оставят града без ТЕЦ"}
{"url": "http://www.bnews.bg/article/263240-belgiytsite_gubyat_po_edin_miliard_evro_godishno_ot_izlishno_lyubopitstvo", "text": "\n На година в Белгия се губят по един милиард евро заради любопитството, което водачите проявяват, докато преминават покрай катастрофа в насрещното движение на магистрала. Това съобщават местни медии, като се позовават на официални данни. \r\n\r\n Изчислено е, че когато види катастрофа на пътя, белгийският водач губи по 12 секунди средно, за да огледа внимателно какво се е случило. Тези секунди натрупват задръствания, отнемат от полезното време за извършване на друга дейност, водят до допълнителни удари между автомобилите и щети, уточнява БТА. \r\n\r\n Специалисти предлагат да бъде въведен опитът на Холандия и Великобритания, където при катастрофа на пътя пристигналите на място спасители разпъват паравани. Уточнява се, че ако водачите нямат възможност да видят повече от стената на паравана, любопитството им се изчерпва за четири секунди. \r\n \n\t\t\t\t\t\t", "date": "2019.09.06", "title": "Белгийците губят по един милиард евро годишно от излишно любопитство"}
{"url": "http://www.bnews.bg/article/263237-nov_pozhar_se_razgorya_na_gratskiya_ostrov_eviya", "text": "\n Близо 60 пожарникари с 23 коли водят битка срещу огнена стихия, разгоряла се в нощта срещу петък край град Каристос, в южната част на гръцкия остров Евия, съобщава БГНЕС. \r\n\r\n В операцията са се включили и хеликоптер и два самолета цистерни, които изсипват вода върху огнището. \r\n\r\n Към момента няма информации за пострадали хора и сериозни материални щети. \r\n \n\t\t\t\t\t\t", "date": "2019.09.06", "title": "Нов пожар се разгоря на гръцкия остров Евия"}
{"url": "http://www.bnews.bg/article/263235-otbelyazvame_134_godini_ot_saedinenieto_na_iztochna_rumeliya_i_knyazhestvo_balgariya", "text": "\n Отбелязваме 134 години от Съединението на България! Празникът ще бъде почетен с редица събития в цялата страна. \r\n\r\n Тържествата започнаха още вчера в град Съединение, където беше направена традиционната възстановките на събитията от 1885 година. \r\n\r\n В София ще бъдат положени венци пред музея-костници на Александър Първи Батенберг, а по обед ще се извърши и тържествена смяна на почетния гвардейски караул пред Президентството. \r\n\r\n Кулминацията на празника се очаква да бъде в Пловдив, където 6 септември е и ден на града. Довечера на площад „Съединение” ще се проведе тържествена церемония по случай празника, на която ще присъства и президентът Румен Радев. \r\n\r\n Историята на най-голямата национална победа \r\n\r\n За поредна година Историческият музей в Пловдив предлага на своите посетители безплатна разходка из залите му. \r\n\r\n Освен да видят  постоянната експозиция „Съединението на България от 1885 г.”, тази година децата и родителите ще могат да научат и по интересен начин за личностите, участвали в паметното събитие. \r\n\r\n Директорът на музея д-р Стефан Шивачев показа част от експонатите и обърна внимание на каляската, с която се е придвижвал генерал-губернаторът на Източна Румелия, а в последствие е ползвана и от княз Фердинанд. \r\n\r\n Шивачев разказа, че сградата на музея е строена за парламент на Източна Румелия, но тя е завършена месец след Съединението. По думите му, ценителите на историята не пропускат печатите в експозицията. \r\n\r\n Тези печати показват развитието на идеята за съединение. На първия печат пише Таен българо-македонски комитет – идеята е да се работи за съединение на Македония и Източна Румелия като автономна област. Печатите на Захари Стоянов, временното управление”, заяви д-р Шивачев. \r\n\r\n Възстановка на историята на най-голямата ни победа \r\n\r\n За 13-та година родолюбиви българи, участници в комитет „Родолюбие”, ще пресъздадат паметните събития от 1885 г. Те ще покажат автентични костюми и оръжия. \r\n\r\n Броят на желаещите да участват във възстановката се увеличава всяка година. Тази година ще се включат над 100 души, като по-голямата част от тях са млади хора. \r\n\r\n „Всеки сам отговаря за оръжието си, всеки в дома си има специална каса, защото след възстановката е желателно да бъде добре почистено и смазано, защото това са оръжия на над 140 години”, разказа Веселин Петков. \r\n \n\t\t\t\t\t\t", "date": "2019.09.06", "title": "Отбелязваме 134 години от Съединението на Източна Румелия и Княжество България"}
{"url": "http://www.bnews.bg/article/263239-grigor_dimitrov_izliza_na_korta_predi_polunosht_za_nov_podvig", "text": "\n Григор Димитров вече сътвори истински подвиг, побеждавайки бившия номер 1 в световната ранглиста по тенис и притежател на рекордните 20 титли от Големия шлем - Роджър Федерер. След 5-сетова драма в Ню Йорк, българинът си осигури място на полуфиналите на последния за годината турнир от Големия шлем - Откритото първенство на САЩ.  \r\n\r\n Време е днес (6 септември) той да затвърди страхотното си представяне в мачовете, а какъв по-добър начин от нова победа и първи финал на такъв голям турнир? \r\n\r\n Противник на Димитров ще бъде руснакът Данийл Медведев. Срещата им е втора на централния корт и се очаква да започне около 23:00 ч. българско време. \r\n\r\n Димитров като че ли възкръсна на Откритото първенство на САЩ! Българинът, който изпитваше трудности, а контузията в рамото го измъчваше почти през цялата година, показва вдъхновено представяне в Ню Йорк, което му носи победи. Така беше и срещу един от идолите му от началото на кариерата - Роджър Федерер. Именно \"скалпът\" на швейцареца липсваше в колекцията на родения в Хасково тенисист. След победата Григор вече може да се похвали, че е побеждавал всички в голямата тройка - Федерер, Надал, Джокович. \r\n\r\n Днес срещу него се изправя труден противник. Медведев е в най-добрата си форма, играе страхотно и е номер 5 в световната ранглиста! Руснакът ядоса феновете в Ню Йорк след грубо отношение към едно от момчетата, които подават топките, а след това показа и неприличен жест. Самият Медведев дори окуражи зрителите около корта да го освиркват, защото по този начин го стимулират да играе по-добре. В крайна сметка скандалът приключи с признание на тенисиста, че се е държал непристойно, и селфи след поредната му победа. \r\n\r\n Димитров и Медведев играха два пъти един срещу друг през 2017 г., като си размениха по една победа.  \r\n\r\n Ще продължи ли Григор с доброто си представяне и победите? Или Медведев ще играе на финал за 6-и път през годината? Ще разберем след полунощ! \r\n\r\n   \r\n \n\t\t\t\t\t\t", "date": "2019.09.06", "title": "Григор Димитров излиза на корта преди полунощ за нов подвиг"}
{"url": "http://www.bnews.bg/article/263241-v_plovdiv_izlyazoha_na_protest_sreshtu_karierata_v_belashtitsa", "text": "\n Протест и блокада на път от Пловдив към Асеновград. Причината - недоволство на хора от 6 населени места срещу кариера за интертни материали. \r\n\r\n Десетки проверки и няколко акта за фирмата, която добива материали в Белащица, не са решили проблема до този момент. \r\n\r\n Стотици хора от Белащица и още 5 населени места застанаха на пътя. Към протестиращите, които вървяха 5 км пеша, се включиха и рокери от Пловдив. Движението беше отбито, но все пак имаше тапа на определени места. \r\n\r\n Основното искане на хората е да се затвори кариерата над Белащица. Тя работи от 50 години, но от 20 е частна. \r\n\r\n \"Прахолякът, който всяка сутрин чистя от масата вкъщи, става все повече и повече. Взривовете са все по-често и по-тежки\", споделя един от протестиращите граждани. \r\n\r\n Категорично настояваме концесията да се прекрати\", посочва и друг протестиращ. По думите му планината видимо изчезва, а децата заслужават по-добър въздух и по-добри условия на живот. \r\n\r\n Хората са категорични, че протестите им ще станат безкрайни, докато властта не чуе исканията им кариерата да бъде затворена. \r\n \n\t\t\t\t\t\t", "date": "2019.09.06", "title": "В Пловдив излязоха на протест срещу кариерата в Белащица"}
{"url": "http://www.bnews.bg/article/263236-intenziven_trafik_i_zasileno_politseysko_prisastie_na_patya", "text": "\n В първия от трите почивни дни - очаквания за интензивен трафик и засилено полицейско присъстие на пътя. \r\n\r\n На автомагистрала \"Хемус\" полицията и пътната агенция обърнаха движението, и в посока София-Варна са отворени и двете ленти през тунел \"Витиня\". \r\nПътуващите към столицата пък минават по обходния път. \r\n\r\n Масови проверки започнаха по пътищата - за превишена скорост, и употреба на алкохол и наркотици. \r\n\r\n Следят се и всички пътища към граничните пунктове в страната, както и пътищата към черноморските курорти. \r\n \n\t\t\t\t\t\t", "date": "2019.09.06", "title": "Интензивен трафик и засилено полицейско присъстие на пътя"}
{"url": "http://www.bnews.bg/article/263243-spetssadat_prekrati_deloto_sreshtu_dimitar_zhelyazkov_ochite", "text": "\n Специализираният апелативен наказателен съд прекрати делото срещу несебърския бос Димитър Желязков-Очите и още 12 души, сред които и дъщеря му Станислава, подсъдими за участие в организирана престъпна група и върна случая обратно в специализираната прокуратура за ново разследване и ревизия, предаде DarikNews.bg.  \r\n\r\n Причината е отстраняване на съществени процесуални нарушения в 180-те страници обвинителен акт. До този развой се стигна, след като Специализираният наказателен съд намери множество пороци в обвинителния акт, част от които според защитата на подсъдимите, са неотстраними. \r\n\r\n Има разминавания в сумите, които изнудваните от бандата му са давали, в обстоятелствата за присъединяването към групата от общинския съветник от Несебър Пейко Янков и пр. \r\n\r\n Сега прокуратурата спешно трябва да изготви нов обвинителен акт по случая. Митьо Очите беше задържан в Истанбул през август 2018 г., а през февруари беше екстрадиран у нас. \r\n\r\n \"След броени дни изтича 8-месечният срок и по закон, ако до това време не бъде внесен годен обвинителен акт в съда, всички подсъдими с мярка за неотклонение „задържане под стража“, трябва да бъдат освободени\", коментира пред DarikNews адвокат Захари Кирилов, който е ангажиран със защитата на двама от подсъдимите. \r\n\r\n Припомняме, че Димитър Желязков е обвинен за това, че е ръководил организирана престъпна група за изнудване, принуда, заплахи, палежи и разпространение на наркотици. В нея са участвали още 12 души, включително и дъщерята на Желязков - Станислава. Тя е с обвинение за събиране на такса „Спокойствие\" от таксиметрови фирми и собственици на търговски обекти в „Слънчев бряг”. \r\n\r\n Освен като ръководител на организирана престъпна група, Очите ще отговаря за 9 деяния, извършени от него и от останалите обвиняеми по негово лично разпореждане. В част от случаите Желязков лично участвал в рекетирането на набелязаните от него жертви. За извършените от него престъпления законът предвижда до 15 г. затвор, глоба от 5000 до 10 000 лева и конфискация на една втора от имуществото му. \r\n \n\t\t\t\t\t\t", "date": "2019.09.06", "title": "Спецсъдът прекрати делото срещу Димитър Желязков-Очите"}
{"url": "http://www.bnews.bg/article/263244-kakvo_shte_e_vremeto_do_nedelya", "text": "\n До края на седмицата времето ще е типично септемврийско – хладно сутрин с температури около 14-15 градуса и топло през деня - между 25 и 30 градуса.  \r\n\r\n Най-западните райони на страната ще попаднат под влиянието на слабо изразен студен атмосферен фронт, простиращ се чак от северните райони на континента и на развиващия се около Адриатика средиземноморски циклон. Преваляванията ще са незначителни. \r\n\r\n По Черноморието ще е ветровито със скорост на вятъра до 20-30 километра в час. Температурите и на въздуха, и на морската вода по крайбрежието ще са чувствително по-ниски от тези в Западна България – между 24 и 26 градуса. Вълнението е с тенденция за утихване, което създава опасност от възникване на дънни ями и мъртви течения. \r\n \n\t\t\t\t\t\t", "date": "2019.09.06", "title": "Какво ще е времето до неделя?"}
{"url": "http://www.bnews.bg/article/263245-nad_1_mlrd_telefona_s_android_mogat_da_badat_haknati_s_edin_esemes", "text": "\n Над 1 млрд. мобилни телефона, които използват операционната система “Андроид”, могат да бъдат хакнати само с един есемес, алармират от фирмата за киберсигурност “Чек пойнт”. \r\n\r\n Сериозният бъг в операционната система означава, че всички телефони от марките “Самсунг”, “Хуауей”, LG и “Сони” са уязвими. По света се използват около 2,5 млрд. устройства с операционната система на “Гугъл” – “Андроид”. \r\n\r\n Откритият бъг позволява на хакерите да изпратят есемес съобщение, като заблудят потребителите, че то е от мобилния им оператор. Обикновено такива съобщения се изпращат за ъпдейт на операционна система или на мобилни данни – стандартна практика по цял свят. \r\n\r\n Така те получават достъп до всичко, което се намира на мобилния ви телефон, а интернет трафикът може да бъде пренасочен през прокси сървър, достъпен за хакерите. \r\n\r\n По този начин всеки кибер престъпник ще може да следи вашата интернет история и лични имейли, които изпращате от мобилното си устройство. \r\n\r\n Според “Чек пойнт” определени модели телефони са по-уязвими – Samsung S9, Huawei P10, LG G6 и Sony Xperia XZ Premium. \r\n\r\n “Този бъг позволява на всеки, който притежава евтин USB модем, да инсталира зловреден софтуер на телефоните ви”, алармират от компанията. \r\n\r\n Към момента няма официална позиция и коментар по темата от “Гугъл” \r\n \n\t\t\t\t\t\t", "date": "2019.09.06", "title": "Над 1 млрд. телефона с “Андроид” могат да бъдат хакнати с един есемес"}
