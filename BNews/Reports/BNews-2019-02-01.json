{"url": "http://www.bnews.bg/article/256100-spetsprokuraturata_e_snela_obyasneniya_ot_banov_i_yoncheva", "text": "\n Специализираната прокуратура вече е снела обяснения от Боил Банов и Елена Йончева по казуса „Ало, Банов съм”, съобщи NOVA. \r\nОфициално обаче депутатът от БСП още не е подала сигнал до държавното обвинение за схемите, които цитира. \r\nПреди два дни тя разпространи запис, на който, твърдят социалистите, се чува гласът на министъра на културата и как той настоява да бъде спестена неустойка на фирмата изпълнител на проекта за Ларгото в София. \r\n  \r\nПродължават да се искат обяснения от хора, свързани със скандала. \r\n \n\t\t\t\t\t\t", "date": "2019.02.01", "title": "Спецпрокуратурата е снела обяснения от Банов и Йончева"}
{"url": "http://www.bnews.bg/article/256094-valchev_e_razporedil_proverka_v_mon", "text": "\n В момента Ангел Ангелов работи в дирекция „Подбор на проекти по оперативната програма\", а в образователното министерство е постъпил през 2017 г. след спечелен конкурс. \r\n\r\n Това каза в Пловдив просветният министър Красимир Вълчев във връзка с казуса \"Ало, Банов\" и информациите, че той е инсциниран от Ангел Ангелов - човекът, посочен от министъра на културата като информатора на БСП. \r\n\r\n Преди повече от 10 дни министърът на образованието и науката Красимир Вълчев е разпоредил проверка в МОН заради сигнали, постъпили при него, както от Гератлиев, така и от Ангелов, съобщава БГНЕС. \r\n\r\n По думите на министър Вълчев информацията, свързана с дейността на Ангел Ангелов, е от последните месеци, макар че съмнения е имало още преди година в хода на процедурата за оценяване на проектите по операциите за центровете за върхови постижения и центровете за компетентност. \r\n\r\n \"Тъй като се натрупа информация, бих казал, повече от два или три източника за изтичане на информацията, второ за свързаност на служителя Ангел Ангелов с консултант на име Иво Костов, бяха предприети мерки от страна на изпълнителния директор, освен, че уведоми мен, той е предприел мерки за отстраняване на служителя вътре в процесите, които касаят оперативната програма и конкретно тези операции, каза министърът. \r\n\r\n По думите му това може би е създавало и усещане в служителя, че той ще бъде освободен от януари. „Знае, че веднъж годишно през януари месец се пишат оценките, при които при поставянето на най-ниска оценка се дава възможност за прекратяване на трудово правоотношение\", каза Вълчев. \r\n\r\n Той уточни, че работодател на Ангелов е Кирил Геретлиев и той очаква резултатите от назначената от него проверка.  \r\n \n\t\t\t\t\t\t", "date": "2019.02.01", "title": "Вълчев е разпоредил проверка в МОН"}
{"url": "http://www.bnews.bg/article/256099-zeynala_dupka_na_pat_v_mayami_razkri_taen_tunel_kam_banka", "text": "\n Зейнала дупка на пътя насред Маями в щата Флорида разкри таен тунел, прокопан до банка, съобщава Франс прес, позовавайки се на източници от ФБР. \r\n  \r\nДупката се оформила на \"Фламинго стрийт\" в квартала Пемброук пайнс, където се намирал филиал на банката \"Чейс\". Тя извадила на показ тунел, прокопан само на няколко десетки сантиметра под асфалтовата настилка. \r\n\r\n Повиканата на място полиция заедно със служители на ФБР стигнали до входа на тунела от другата страна на улицата. Той бил маскиран с палети, а до него имало малък вагон, електрически генератор и електротелфер. \r\n  \r\nТунелът се оказал с дължина цели 45 метра и с диаметър между 60 и 90 сантиметра. \r\n  \r\n\"Тук може да се провре само човек с малки размери, който в никакъв случай да не страда от клаустрофобия\", обясниха полицаите, като допълниха, че подземният проход все още не е бил използван за ограбване на трезора. \r\n \n\t\t\t\t\t\t", "date": "2019.02.01", "title": "Зейнала дупка на път в Маями разкри таен тунел към банка "}
{"url": "http://www.bnews.bg/article/256052-alsiya_pak_zabi_mlad_i_bogat_ergen", "text": "\n На Алисия определено не й върви в любовта. Чалга певицата за пореден път преживя бурен романс, след което е изоставена и самотна. А в списъкът й с мъже се прибавя още едно име на богат ерген. \r\n\r\n От лятото на 2018 година Алисия върти любов с ерген на име Симеон Филипов . Нещата бързо се задълбочават и тя все по-често преспива в къщата му в столичния квартал Бояна. Наскоро обаче двамата са се разделили, а певицата теши мъката си с работа. Изпълнителката поема извънредно много участия, за да не мисли за поредната провалена връзка. \r\n\r\n Има и друга версия за внезапния й апетит за работа. Без стабилен мъж до себе си, който да я издържа, тя е принудена сама да се погрижи за охолния живот, на който е свикнала. \r\n\r\n Последният й любовник е отново по-млад от нея и със завидно финансово състояние, а с червената си скъпарска кола привлича погледите на всеки светофар. \"Не знам как ги омайва, но винаги спи с хубави, млади и богати мъже. Пък нека не се лъжем, тя не е нищо особено\", съскат нейни колежки от гилдията. \r\n\r\n За по-дълъг период от време в леглото си е успяла да вкара вратаря Николай Михайлов, милионерският наследник Георги Станоев-Бирмата и Валери Божинов, на когото му роди първия наследник. Половин година прекарва и със симпатичния Мони Филипов, но към момента източници на Блиц докладват, че двамата са скъсали и само времето ще покаже дали ще изгладят отношенията си или всеки ще поема по нов път. \r\n \n\t\t\t\t\t\t", "date": "2019.02.01", "title": "Алсия пак заби млад и богат ерген "}
{"url": "http://www.bnews.bg/article/256098-hose_kareras_vklyuchi_balgarin_i_balgarka_v_posledniya_si_kontsert_v_balgariya", "text": "\n Тенорът Росен Ненчев и сопраното Илина Михайлова ще участват в предстоящия грандиозен концерт на Хосе Карерас в зала Арена Армеец на 11 май 2019. Испанската оперна легенда лично е избрал талантливите български артисти да станат част от последния му концерт за България и Балканския полуостров. \r\n\r\n Ненчев, солист на Софийска опера и балет, е ученик и любимец на Карерас, който за пореден път бе най-блестящо представилият се в ежегодния майсторски клас на Маестрото и от десетте избраници за заключителния му концерт, провел се преди броени дни в Пезаро, Италия (21-26 януари). \r\n\r\n За пръв път Ненчев посещава ексклузивната певческа школа през 2017 г., когато, впечатлен от таланта и присъствието на родния тенор, Карерас го припознава като свой любимец и го кани да се включи и през 2018 г.. След като Ненчев доказва неоспоримия си талант, маестро Карерас решава, че именно той е най-подходящ да застане до него на сцената на зала Арена Армеец в София на 11 май. \r\n\r\n Дълъг е списъкът на успехите на Ненчев. От 2008 до 2010 г. учи в музикална академия „Г. Марчиали“ в Милано с маестро Виторио Теранова. Тенорът получава стипендия от Българското министерство на културата и специализира в Българският културен институт „Борис Христов“- Рим 2016г.Финалист е на силният международният конкурс “”Магда Оливеро”- Милано. Освен в двата престижни мастъркласа на Карерас, Росен Ненчев също така е участвал и в майсторски класове с Евгения Дундекова, Джузепе Сабатини, Анна Ванди. Изучавал е класическо пеене с маестро Франко Федеричи и маестро Георги Делиганев. Началото на кариерата на Ненчев започва на летния оперен фестивал в Бергамо в Травиата 2011г., следват няколко сезона, в които е солист на “Театро Сан Бабила”- Малката Скала участва в постановки на Травиата ,Набуко,Мадам Бътерфлай,Лучия ди Ламемур, Сега негов вокален педагог и ментор е световноизвестното българско сопрано Красимира Стоянова. От 2016 г. Ненчев е солист на Софийска опера и балет. \r\n\r\n Тези дни, след края на занятията в Пезаро пък става ясно, че редом до Карерас в Арена Армеец освен Росен Ненчев ще излезе и живеещата във Валенсия оперна прима Илина Михайлова, изявяваща се в най-престижните оперни театри на Милано, Бергамо, Бреша, Кремона и Павиа. Освен родната НМА “Панчо Владигеров” сопраното завършва и Консерваторията \"Джузепе Верди\" в Милано в класа по оперно пеене на Вилма Борели. Участва в майсторските класове на Джакомо Арагал и Ернесто Паласио. \r\n\r\n На гала спектакъла в София, рамо до рамо, Карерас и Росен Ненчев ще изпълнят дуетно вечните оперни класики “Non ti scordar di me”, “Parla mi d’amore Mariu”, а родният талант ще представи соло изпълнения на “O sole mio” и “Funiculi funicula” и др. Специална изненада за публиката ще бъде дует на големия Карерас и сопраното. Истински празник за почитателите на операта ще бъде “Il Brindisi” от операта “Травиата”, която Карерас ще изпълни като трио с Ненчев и Михайлова.  \r\n \n\t\t\t\t\t\t", "date": "2019.02.01", "title": "Хосе Карерас включи българин и българка в последния си концерт в България"}
{"url": "http://www.bnews.bg/article/256092-mrrb_tarsi_trayno_reshenie_za_lot_1_na_am_maritsa", "text": "\n Министерството на регионалното развитие и благоустройството търси трайно техническо решение и ще предприеме по-сериозни мерки за справяне с проблемите по трасето на ЛОТ 1 на АМ „Марица. \r\n\r\n Това стана ясно от думите на министъра на регионалното развитие и благоустройството Петя Аврамова по време на петъчния парламентарен контрол. „Всички констатирани до момента дефекти на ЛОТ-а са отстранявани изцяло за сметка на изпълнителя“, каза още министърът. \r\n\r\n Тя беше категорична, че областните пътни управления, на територията на които преминава Лот 1 на автомагистралата, извършват постоянен мониторинг на обекта, като изпращат в Агенция „Пътна инфраструктура“ ежемесечни доклади за това. Констатираните дефекти в този участък, през месец ноември миналата година, са отстранени. \r\n\r\n До момента АПИ е установила наличието на голям надлъжен наклон на пътя от 4% и при проливни дъждове невинаги водата се оттича през отводнителните улеи, като по този начин се просмуква в насипа, който е висок 15 м. Независимо че са направени допълнителни улеи, проблемът при влошени климатични условия се проявява. \r\n\r\n АПИ търси възможности за окончателно решаване на проблема. Съгласно договора на Изпълнителя са изпращани известия за съответния дефект и той е процедирал проект за временна организация на движението, в която са уточнени подробности по дължините на ремонтираните участъци, срокът за отстраняването им и отговорниците за това. \r\n\r\n В парламента министърът на регионалното развитие и благоустройството съобщи още, че са осигурени необходимите средства за доизграждането на път III-8611 „Белица – Загражден“ в участък с дължина 7,6 км. Средствата са в размер на 4 124 136 лв. Те включват проучвателно - проектантските работи, строителството (инженеринг) и строителен надзор на обекта. \r\n\r\n След проведена открита процедура по ЗОП за изпълнител на инженеринга е избрано дружеството „ИСА 2000“ ЕООД. Договорът с дружеството е подписан на 04.12.2018 г. Стойността на инженеринга е 4 087 800 лв. с ДДС, а срокът за изпълнение – 365 календарни дни. \r\n\r\n За изпълнител на надзора миналата година е избрано дружеството „План инвест Пловдив“ ЕООД. Стойността на договора е 36 336 лв. с ДДС. \r\n\r\n Изпълнителят на инженеринга е стартирал проучвателни работи и предстои да изготви Техническия проект. След неговото разглеждане и приемане от Агенцията, ще се пристъпи към строителството. \r\n\r\n Към момента в Агенция „Пътна инфраструктура“ се подготвя списък с отсечки, нуждаещи се от ремонт. В края на месец февруари, предстои утвърждаване бюджета на Агенцията за 2019 г., и съобразно финансовата рамка на ремонтните програми, ще бъде извършено приоритизиране на обектите, нуждаещи се от ремонтни дейности в страната. \r\n\r\n Само за миналата година в област Хасково за ремонт на репуликанските пътища в областта са вложени над 19 млн.лв. \r\n\r\n По Оперативна програма „Региони в растеж“ в момента в областта се изпълняват два лота на обща стойност около 24 млн. лв. \r\n \n\t\t\t\t\t\t", "date": "2019.02.01", "title": "МРРБ търси трайно решение за ЛОТ 1 на АМ „Марица“"}
{"url": "http://www.bnews.bg/article/256097-nov_posetitelski_tsentar_shte_posreshta_turistite_na_perperikon", "text": "\n Посетителски център вече ще посреща туристите на Перперикон. Първата копка на новото съоръжение беше направена в петък, в деня на виното Трифон Зарезан, каквато е и символиката на археологическия комплекс. Той е смятан за светилище на Бога на виното Дионис. \r\n\r\n На официалното откриване бяха показани част от артефактите, открити от археолозите през последните години. \r\n\r\n Изграждането на посетителския център беше предвидено по проект „Античните Родопи и Егея” – Културен коридор за подпомагане на развитието на региона, финансиран по Програма за сътрудничество „Гърция-България”. \r\n\r\n Археологическият комплекс се намира в Източни Родопи, на територията на Община Кърджали. Представлява мегалитно светилище отпреди 8000 години през каменната ера, продължило да съществува и през античността и Средновековието. Перперикон е един от стоте национални туристически обекти, чиято популярност нарастна значително след работата на екипа на проф. Николай Овчаров. \r\n \n\t\t\t\t\t\t", "date": "2019.02.01", "title": "Нов посетителски център ще посреща туристите на Перперикон"}
{"url": "http://www.bnews.bg/article/256084-zadarzhaha_bankova_sluzhitelka_za_iztochvane_na_nad_200_hil_lv", "text": "\n 29-годишна банкова служителка от Дулово е задържана за присвояване на над 200 хил. лв., информират от „Фокус”. \r\n\r\n До ареста се е стигнало в резултат на проведено разследване от ОДМВР-Силистра след подаден сигнал. \r\n\r\n Разследващите са установили, че в качеството си на длъжностно лице фалшифицирала документи и е прехвърляла по сметки на свои близки парични суми, които после постъпвали по нейни. \r\n\r\n Така в периода от септември 2018 г. до настоящия момент тя е присвоила над 200 хил. лв., като пълният размер на присвоените средства е в процес на установяване. \r\n\r\n Жената е задържана за срок до 24 часа. Материалите по случая са докладвани на Окръжна прокуратура-Силистра. \r\n \n\t\t\t\t\t\t", "date": "2019.02.01", "title": "Задържаха банкова служителка за източване на над 200 хил. лв."}
{"url": "http://www.bnews.bg/article/256086-skandal_v_yaponiya_razsledvat_shkolata_na_kotooshu_za_nasilie_nad_mlad_sumist", "text": "\n Японската асоциация по сумо обяви, че в школата \"Наруто\", която е ръководена от българина Калоян Махлянов-Котоошу, е извършван системен тормоз и насилие над млад състезател. \r\n\r\n 20-годишният сумист се е оплакал от редовно упражнявано над него физическо насилие и арогантно отношение. \r\n\r\n Момчето е новобранец, но вече от четвърта категория санданме, което значи че е направил първите си стъпки в сумото. Само от септември насам поне 10 са случаите на насилие и тормоз над него, изброени от младока. \r\n\r\n Едно от наказанията, които му били налагани, е задушаваща хватка от джудото. Вследствие на малтретирането, момчето е губило и съзнание. \r\n\r\n Разследването на Асоциацията вече върви, като до 8 февруари ще има решение. Санкции вероятно ще има и за хора от академията, и за нейния оперативен ръководител. \r\n\r\n Очаква се да бъде проведен разговор и с Котоошу, който е основател на академия \"Наруто\". \r\n\r\n Тя се намира в центъра на Токио, в нея има и български борец - Венцислав Кацаров. Той е на 22 години е вече в по-висока категория, което изключва той да е тормозеният младок. \r\n\r\n Махлянов има огромна репутация в Япония, след като стигна до ранг озеки и е един от най-популярните сумисти в страната за новото време. \r\n \n\t\t\t\t\t\t", "date": "2019.02.01", "title": "Скандал в Япония, разследват школата на Котоошу за насилие над млад сумист"}
{"url": "http://www.bnews.bg/article/256072-mazhat_na_ani_salich_zazhivya_s_lyubovnitsata_si", "text": "\n Бившият съпруг на Ани Салич най-накрая си намери половинка. След близо 5-годишна раздяла, тв продуцентът вече не крие, че има нова жена до себе си и връзката им е сериозна. Макар Бранко да се стремял да бъде дискретен, партньорката му въобще не се криела. Тя редовно му звъняла, наричайки го с нежни имена, а публично му се обяснявала в любов пред познати и приятели. \r\nСъщевременно бившият мъж на Ани Салич не й отмъщавал, че го е напуснала, а се грижел всеотдайно за децата им. Синът им Лазар, който е студент първи курс, е изцяло на негова издръжка, а дъщеря им Хана, която още е ученичка, редовно нощува в неговия дом по няколко пъти на седмица, пише „Ретро”. \r\nАни и Бранко също се чували редовно, но най-вече по делови въпроси. Никой от тях не разпитвал другия за личния му живот и се радвали на чудесни отношения. Припомняме, че през 2017 година новинарката окончателно изгони мъжа си от семейното жилище. Тогава съседите им станаха свидетели на грозна сценка, в която Ани лично изнасяла куфарите му с багаж към колата. Тогава журналистката, която носи фамилията на мъжа си от 20 години остана в апартамента им в „Манастирски ливади”, а мъжът й се премести в старото им жилище в „Овча купел”. \r\nАгонията между двамата започна преди 5 години, когато се заговори, че Бранко не е верен на жена си и редовно й кръшка с колежки от Би Ти Ви. Дори преместването на водещата в Нова телевизия и свалянето на брачната халка не успяха да го върнат в пътя. \r\nТогава Ани не коментира нито раздялата, нито сваленият пръстен, но към днешна дата не крие, че е разведена жена. Дори намеква, че има нов човек до себе си и то от доста време. \r\n  \r\n \n\t\t\t\t\t\t", "date": "2019.02.01", "title": "Мъжът на Ани Салич заживя с любовницата си"}
{"url": "http://www.bnews.bg/article/256054-dzhastin_biybar_debyutira_v_modata_sas_sobstvena_liniya", "text": "\n На Джъстин Бийбър явно не му стига тръпката на сцената и реши да дебютира в модните среди. Хитовият певец пусна в продажба първата си модна линия Drew, която е кръстена на неговото второ име. \r\n\r\n В колекцията са включени спортни унисекс тениски, блузи с дълъг ръкав, суитшърти и панталони, а цените на артикулите варират между 48 и 148 долара. \r\n\r\n „Модната къща е място, където можете да бъдете себе си. Бла-бла-бла... Носи дрехите сякаш не ти пука. Ела спокоен. К. Чао“, пише в официалната страница на Drew. \r\n\r\n Междувременно преди дни стана ясно, че Бийбър и съпругата му Хейли Болдуин ще отложат църковния си брак. До това се стигнало, след като част от най-близките им гости обяснили, че не могат да присъстват на първоначално избраната от младоженците дата – 1 март, когато е и рожденият ден на носителя на „Грами“, припомня „Монитор“. \r\n\r\n Новата дата за голямото събитие все още не е публично обявена. \r\n \n\t\t\t\t\t\t", "date": "2019.02.01", "title": "Джъстин Бийбър дебютира в модата със собствена линия"}
{"url": "http://www.bnews.bg/article/256083-grigor_dimitrov_se_zavrashta_na_korta_v_akapulko", "text": "\n Григор Димитров ще се завърне на корта за турнира в Акапулко, Мексико. Надпреварата започва на 5 февруари и ще продължи до 2 март 2019 г. \r\n\r\n За последно българският тенисист игра на първия за годината турнир от Големия шлем - Откритото първенство на Австралия, където отпадна на осминафинал.  \r\n\r\n Дни по-късно Димитров обяви, че страда от възпаление на сухожилие в рамото. Тази контузия няма да му позволи да вземе участие в турнира в Ротердам. Очаква се заради нея българският тенисист да запише нов спад в световната ранглиста. В момента той е на 24-а позиция. През 2018 г. пък игра на финал в холандския град, а заради травмата няма да защитава спечелените точки. \r\n\r\n В Акапулко роденият в Хасково тенисист не е играл от 2016 г. През 2014 г. той стана шампион.  \r\n\r\n Очаква се Димитров да има сериозна конкуренция в Мексико през настоящия сезон. Участие в надпреварата са заявили Рафаел Надал, който игра на финал в Мелбърн, Стан Вавринка, Кевин Андерсън, Ник Кирьос, Александър Зверев и Джон Иснър. \r\n\r\n   \r\n \n\t\t\t\t\t\t", "date": "2019.02.01", "title": "Григор Димитров се завръща на корта в Акапулко"}
{"url": "http://www.bnews.bg/article/256067-ashtan_kachar_vzrivi_twitter_s_tazi_iztsepka", "text": "\n Актьорът Ащън Къчър публикува в Twitter телефонния си номер, но това не е шега или изтичане на информация, съобщава Hollywood reporter. Актьорът каза, че му липсва да има „истинска връзка” с хората и иска да промени \"социално медийната си стратегия\". \"Липсва ми да имам истинска връзка с истински хора. Моята общност. От сега вие можете просто да ми пишете. Аз няма да мога да отговоря на всички ви, но поне можем да сме истински едни с други и да споделя с вас последните и велики нередактирани случки от моя живот. Да, това е моят номер.” Следобед актьорът вече беше изтрил туита си, но обеща \"аз ще отговоря скоро… SMS е деликатно животно.” Изглежда той не успява обаче да се справи с отговарянето навреме. Много негови фенове пишат в Twitter \"Когато чакаш Ащън да ти отговори”, \"Някои от нас чакат с нетърпение от вчера….” и \"чувствам се измамен.” Някои пък коментират неговата нова стратегия казвайки, \"Оооо не… ти събуди звяра” или \"Какъв брилянтен начин да си създадеш списък с потребители”. Фенове споделят в социалните мрежи, че са получили в отговор автоматично съобщение с линк, на който да цъкнат. Все още не е ясно за какво ще бъде използвана цялата тази информация. Къчър е от основателите на онлайн медията А Плюс и е от първите инвеститори на компании като Спотифай, Пинтерес и Аербиенб и други. \r\n  \r\n \n\t\t\t\t\t\t", "date": "2019.02.01", "title": "Ащън Къчър взриви Twitter с тази изцепка... "}
{"url": "http://www.bnews.bg/article/256068-dzhuliana_gani_vliza_v_kapkite", "text": "\n Джулиана Гани е гласена за „Като две капки вода“. Шоуто стартира след по-малко от месец в ефира на „Нова“. Засега е ясно, че Папи Ханс и Тита ще се превъплъщават в най-различни образи. \r\n\r\n Гани, която бе на косъм от победата в „Биг Брадър“, има гласови заложби. Именно в къщата в Нови хан показа, че може да пее. Продуцентите вече са се свързали с малката Джулка и са провели разговори, писа „България Днес“. \r\n\r\n Гани още умува и не е дала категоричен отговор. Интересно е да се отбележи, че в „Капките“ редовно влизат участници от „ВИП Брадър“. Такъв бе случаят с Русата Златка и Марги Хранова. \r\n \n\t\t\t\t\t\t", "date": "2019.02.01", "title": "Джулиана Гани влиза в \"Капките\"?"}
{"url": "http://www.bnews.bg/article/256096-rekordni_goreshtini_v_avstraliya", "text": "\n Докато в САЩ се борят с рекордните студове, горещините продължават да измъчват хората в Австралия. \r\n\r\n Месец януари е бил най-горещият, регистриран някога в страната. За първи път, откакто се води статистика, средните температури са били над 30 градуса по Целзий. Така се подобрява рекордът от 2013 г., когато имаше подобна гореща вълна. \r\n\r\n Поне пет дни от януари са били сред 10-те най-горещи, с температури над 40 градуса. \r\n\r\n Януари ще бъде запомнен и с унищожителна суша и горски пожари. Валежите също са под средното равнище. \r\n \n\t\t\t\t\t\t", "date": "2019.02.01", "title": "Рекордни горещини в Австралия"}
{"url": "http://www.bnews.bg/article/256070-mariana_vekilska_bezdomna_v_bryuksel", "text": "\n Мариана Векилска напусна редиците на Би Ти Ви, за да започне работа в Брюксел, но изненадващо се оказа без дом. Бившата тв водеща, която в момента се обучава за експерт към преговорен екип по въздухоплаването в столицата на Белгия, получи неприятна изненада, когато пристигна там. Условията, които работодателите на Мариана й предложили, били отлични, но за жалост те не й подсигурили жилище, което се оказало сериозен проблем за нея. \r\nЕнтусиазираната Векилска нямала абсолютно никакво време да организира преместването си в Белгия от България и така се оказала без дом в Брюксел. Затова пък нейни бивши колеги от телевизията, които са се установили в белгийската столица охотно й предложили да я приютят, докато си намери постоянно жилище в столицата и се настани спокойно. За хотел и дума не можело да става, тъй като разходите за подобно удоволствие излизали космически. Именно затова бившата водеща бърза да се устрои, а и да не досажда прекалено на старите си колеги и приятели от телевизията. \r\n\r\n Водещата бърза да приключи с наемането на жилище, тъй като иска да вземе при себе си и синът си Момчил. Момчето в момента е поверено на грижите на баща си Симеон и семейството му, но майка му силно му липсва, пише \"Ретро\". Повече от месец двамата са разделени, а бившата тв звезда се измъчва от угризения, че се е отдала на кариерата си, вместо на майчинския дълг. \r\nОт следващата учебна година обаче, Мариана се кани да го премести в Брюксел, където ще го запише в частно училище, каквото посещава и в София. За водещата е от голямо значение наследниците й да имат добро образование, а и самата тя в момента взима частни уроци по френски. Мариана говори свободно английски, немски и малко руски, но работодателите й сметнали, че те не са достатъчни за работата, която ще върши. \r\n \n\t\t\t\t\t\t", "date": "2019.02.01", "title": "Мариана Векилска бездомна в Брюксел "}
{"url": "http://www.bnews.bg/article/256095-zhiteli_na_dve_sela_protestirat_za_spravedlivi_obezshteteniya_ot_mini_maritsa_iztok", "text": "\n Жители на селата Бели бряг и Трояново се събраха на протест пред сградата на парламента с искане за справедливо обезщетяване за имотите си, след наложителното им изкупуване на от дружеството „Мини Марица Изток”. Двете села са в границите на концесионната площ и трябва да бъдат обезлюдени заради разширяващите се рудници за лигнитни въглища. \r\n\r\n Протестиращите издигнаха плакати с надписи „Справедлива компенсация за домовете ни” и „Мини Марица Изток, ограбихте живота ни”, предаде БГНЕС. \r\n\r\n Към момента само 22 са останалите непродадени къщи в село Бели бряг, в което преди време е било дом на около 200 души. До края на тази година жителите могат да продадат имотите си доброволно, а ако това не се случи, те ще бъдат отчуждени според Закона за енергетиката и Закона за държавната собственост. Според протестиращите цените, на които са оценени имотите им, са занижени значително. \r\n \n\t\t\t\t\t\t", "date": "2019.02.01", "title": "Жители на две села протестират за справедливи обезщетения от \"Мини Марица Изток\""}
{"url": "http://www.bnews.bg/article/256093-arestuvaha_eksministri_v_makedoniya", "text": "\n Полицията в Македония задържа трима бивши министри и един заместник-министър. Те са разследвани за злоупотреба със служебно положение, както и за разрешение за предоставяне на земеделска помощ и отдаване под наем на държавна земеделска земя. С това те са ощетили бюджета с 1,4 милиона евро, съобщава БГНЕС. \r\n\r\n Арестуваните са бившите министри на земеделието Ацо Спасеновски, Михаил Цветков и Люпчо Димовски, както и заместник-министърът Кристиян Делев. \r\n\r\n Новината оповести вътрешният министър Оливер Спасовски. \r\n\r\n Главната прокуратура за борба с организираната престъпност и корупцията информира, че четиримата, в качеството си на министри на земеделието, горите и водното стопанство и техните заместници, са сключили договори за отдаване под наем на земеделска земя за определен период и не са ги разтрогнали, въпреки че арендаторите не са плащали лизинговата вноска. \r\n\r\n „Това са около 584 договора за земи на различни места в цялата страна. Това е нанесло щети на бюджета в размер на 88 467 607 денари (над 1,4 млн. евро)\", информираха от прокуратурата. \r\n \n\t\t\t\t\t\t", "date": "2019.02.01", "title": "Арестуваха ексминистри в Македония"}
{"url": "http://www.bnews.bg/article/256091-amazon_otchete_chista_pechalba_ot_10_1_mlrd_dolara_za_2018_g", "text": "\n Американската корпорация Амазон (Amazon) е отчела чиста печалба в размер на 10,1 милиарда долара за 2018 година, се посочва в публикуваните корпоративни данни, цитирани от ТАСС. \r\n\r\n За 12-месечния период, приключил на 31 декември 2018 година, съответният показател е бил 20,14 долара на акция, а приходите са достигнали 232,9 милиарда долара. И двата показателя отчитат значителен растеж спрямо данните от 2017 година, когато приходите са били 177,9 милиарда долара, а печалбата на акция се е равнявала на 6,15 долара, или общо 3 милиарда долара \r\n\r\n Според предоставените данни през четвъртото тримесечие на 2018 година приходите на Амазон са достигнали 72,4 милиарда долара, а печалбата - 3 милиарда долара. За четвъртото тримесечие на 2017 година първият показател е бил 60,5 милиарда долара , а вторият - 1,9 милиарда долара. Компанията публикува също така прогнози, според които през първото тримесечие на 2019 година тя ще има печалба от 56 до 60 милиарда долара. \r\n \n\t\t\t\t\t\t", "date": "2019.02.01", "title": "Амазон отчете чиста печалба от 10.1 млрд. долара за 2018 г."}
{"url": "http://www.bnews.bg/article/256087-banov_operiran_sam_ot_chuvstvoto_za_vina", "text": "\n Опериран съм от чувството за вина. Аз не ползвам охрана и съм човек, който се разхожда. Ходя си по улиците, ходя си в парка, на кино. Сега започнаха да ме заглеждат. Това заяви министърът на културата Боил Банов пред журналисти в Народното събрание. \r\n\r\n Оставка винаги мога да подам. Така говорихме с премиера. Аз съм декларирал още веднага. Казах на мига. Премиерът Бойко Борисов каза: \"Не\"\", посочи той и допълни, че премиерът го е посъветвал да разкаже, да разясни и да обясни. Попитан дали премиерът стои зад него, министърът коментира: \"Поне аз така го разбирам\". Боил Банов отговори отрицателно на въпроса дали има някакви опасения. Той обяви, че ще направи всичко, което е в рамките на закона, за да заведе дело срещу Елена Йончева. \"Каквото е необходимо, ще направя\", каза Банов. \r\n\r\n \"Адвокат няма за какво да наемам. Ще взема, когато тръгна аз да водя дела. Този бандит прави манипулиран запис и се прави, че има друг човек. А е той\", гневен е Банов. \r\n\r\n Той не пожела да влиза в детайли за монтаж и дали някога е говорил за неустойки, защото тече проверка, а и защото неговият работен ден е 12-14 часа. \r\n\r\n Атаката е \"от онези помияри\", обобщи Банов. От днес той нарича \"Цола\" Елена Йончева. \r\n\r\n Попитан защо толкова време не е сигнализирал, че служителят Ангел Ангелов го е изнудвал, министърът уточни: \"Ако той дойде при мен и ме изнуди, първо е малко опасно. Аз съм експанзивен човек. Все още театърът е повече в кръвта ми, отколкото в политиката. Банов обясни, че някой му е казал, че въпросният Ангелов го е заплашвал, че ще му счупи краката, но ако е дошъл при него с лицето си, е щял да подаде съответните сигнали.„ \r\n\r\n Очаквайте подробности. \r\n \n\t\t\t\t\t\t", "date": "2019.02.01", "title": "Банов: Опериран съм от чувството за вина"}
{"url": "http://www.bnews.bg/article/256089-nad_400_hil_sobstvenitsi_na_dizeli_s_kolektiven_isk_sreshtu_folksvagen", "text": "\n Над 401 000 собственици на дизелови автомобили в Германия са се присъединили към колективния иск срещу автомобилостроителя Фолксваген (Volkswagen) за нанесени щети във връзка със скaндала с манипулираните емисии, съобщи потребителската група, цитирана от ДПА. \r\n\r\n Фолксваген е разтърсван от скандали от 2015 година, откакто американските регулаторни органи установиха, че компанията използва софтуер, с който манипулира отчетеното количество вредни емисии при тестването, въпреки че автомобилите може и да не покажат същото представяне при нормални условия за шофиране. \r\n\r\n Проблемът прерасна в редица съдебни процеси срещу компанията и я принуди да предостави преоборудване за множество превозни средства. Много собственици на дизелови автомобили в Германия продължават да са обезпокоени дали ще им бъде позволено да продължат да управляват автомобилите си, особено с въвеждането на все по-строги стандарти за опазване на околната среда. \r\n\r\n Федерацията на германските потребителски организации (vzbv) е инициаторът на делото. Председателят на федерацията Клаус Мюлер каза, че големият брой хора, които са подписали иска, показва колко важен е проблемът за тях. Той заяви, че не е била фиксирана дата за делото и всеки, който желае, може да се присъедини. \r\n\r\n Съдебният иск бе подаден преди 3 месеца. \r\n\r\n Фолксваген заяви, е искът е неоправдан, като отбеляза,че преустройствата, които е предложил, са решили проблемите. Федерацията на потребителските организации твърди, че подадените в САЩ документи показват, че Фолксваген е бил замесен в конспирация. \r\n \n\t\t\t\t\t\t", "date": "2019.02.01", "title": "\r\nНад 400 хил. собственици на дизели с колективен иск срещу Фолксваген"}
{"url": "http://www.bnews.bg/article/256080-balgarskite_antarktitsi_otkriha_pet_novi_fosilni_rastitelni_ostanki", "text": "\n Пет нови за Антарктида фосилизирани флористични /растителни/ останки бяха открити при едноседмичния полеви палатков лагер на нос Хана, на остров Ливингстън, от геолозите д-р Стефан Велев и д-р Камен Бонев и от техните колежки - бразилката д-р Кристин Тревисан от Чилийския антарктически институт и проф. Шафак Алтънкайнак от Техническия университет в Истанбул. Това съобщи пред БТА проф. Христо Пимпирев - ръководител на 27-ата Българска антарктическа експедиция и директор на Българския антарктически институт. \r\n\r\n Фосилните растителни останки са на възраст около 90 милиона години, което е началото на кредната епоха, когато на сегашния заледен континент са расли субтропични гори и са господствали динозаврите. Те са мигрирали от Патагония до Антарктическия полуостров по временен островен мост, който тогава е съществувал на мястото на пролива на Дрейк. \r\n  \r\nПо този мост от Антарктида, някои от растителните видове, появили се за първи път там, са достигнали до Южна Америка. В края на мезозойската ера Антарктида е бил един зелен континент, пълен с живот. \r\nНа Антарктида, след приключване на двумесечните биоложки изследвания от Националната ни програма за полярни изследвания, в оставащите два месеца от антарктическото лято, проучванията продължават в областта на науките за Земята, информира проф. Христо Пимпирев. \r\n  \r\nПо думите му изследванията на българските геолози и на чуждестранните им колеги спомагат за решаването на глобални научни проблеми. Те са свързани с връзката на най-южния континент с Патагония и с миграцията на растителните и животинските видове в края на мезозойската ера, когато е бил най-топлият период в цялата фанерозойска история на Земята. \r\n \n\t\t\t\t\t\t", "date": "2019.02.01", "title": "Българските антарктици откриха пет нови фосилни растителни останки"}
{"url": "http://www.bnews.bg/article/256081-v_holandiya_zabranyavat_izpolzvaneto_na_telefon_pri_koloezdene", "text": "\n Холандия планира да забрани използването на мобилен телефон при каране на велосипед. Нарушителите ще бъдат глобявани с 95 евро, предаде ДПА, като се позова на министъра на правосъдието Фердинанд Граперхаус.  \r\n\"Използването на мобилен телефон при каране на велосипед е опасно. Ще дадем на хората много ясно да разберат, че това е новата норма при трафика и ще правим строги проверки\", каза холандският правосъден министър пред общественото радио. \r\nЗабраната ще бъде въведена на 1 юли с цел да бъде намален броят на злополуките с велосипедисти. \r\nПрез 2017 г. 207 души са загинали в Холандия при пътнотранспортни произшествия с велосипеди. Според експерти използването на мобилен телефон е причина за една четвърт от тези злополуки, отбелязва ДПА. \r\nВ Холандия около 25 процента от колоездачите използват мобилен телефон - за да говорят, слушат музика или да четат. В страната употребата на мобилен телефон при шофиране на автомобил отдавна е забранена. Това провинение се наказва с глоба от 240 евро. \r\n \n\t\t\t\t\t\t", "date": "2019.02.01", "title": "В Холандия забраняват използването на телефон при колоездене"}
{"url": "http://www.bnews.bg/article/256082-i_pri_brekzit_bez_sdelka_britantsite_shte_patuvat_v_es_bez_viza", "text": "\n Посланиците на 27-те страни-членки на Европейския съюз се споразумяха, че гражданите на Великобритания ще пътуват без визи дори и при брекзит без сделка. Това се посочва в изявление на Съвета на ЕС. \r\n\r\n Британските граждани ще могат да посещават ЕС без виза за период до 90 дни. \r\n\r\n „Посланиците на ЕС решиха, че след брекзит гражданите на Великобритания, пребиваващи в Шенгенската зона за кратко време (90 дни на всеки 180 дни) трябва да имат право на безвизово пътуване”, се казва в документа. \r\n\r\n Посланиците дадоха мандат на румънското европредседателство да започне преговори с Европейския парламент за законодателно решение по въпроса. \r\n\r\n „По правилата на ЕС безвизовият режим се въвежда при условие на взаимност. Правителството на Обединеното кралство заяви, че няма намерение да иска визи от гражданите на ЕС, пътуващи във Великобритания за кратко”, се казва в документа. \r\n\r\n При брекзит със споразумение тези правила ще започнат да действат след завършване на преходния период, който би трябвало да продължи до края на 2020 г. В случай на брекзит без сделка те ще се прилагат от момента на излизане на 29 март 2019 г., ако датата не бъде отсрочена. \r\n\r\n В документа относно безвизовия режим обаче Гибралтар е означен като „колония” на Великобритания, което разгневи Лондон, отбелязва Ройтерс. \r\n\r\n В него се прави ново разграничение между онези, които живеят във Великобритания и онези, които са граждани на Гибралтар, британска отвъдморска територия, която сега е в ЕС. \r\n\r\n Ройтерс цитира информация на дипломати, че когато чул това, британският посланик в ЕС изразил възраженията на Лондон пред останалите си колеги. Британска говорителка пък заяви: „Гибралтар не е колония и е напълно неуместно да бъде описван по този начин”.  \r\n \n\t\t\t\t\t\t", "date": "2019.02.01", "title": "И при брекзит без сделка: Британците ще пътуват в ЕС без виза"}
{"url": "http://www.bnews.bg/article/256085-levski_i_slavisha_stoyanovich_se_razdeliha_okonchatelno", "text": "\n Славиша Стоянович вече не е треньор на \"Левски\". Днес (1 февруари) \"сините\" и специалистът са прекратили отношенията си официално.  \r\n\r\n Отборът от стадион \"Георги Аспарухов\" започна подготовка заедно със Стоянович в първите дни на зимния подготвителен лагер. Той обаче е заменен от Георги Дерменджиев след като Павел Колев стана изпълнителен директор в клуба. \r\n\r\n За раздяла между \"Левски\" и словенеца със сръбски корени се заговори в края на 2018 г. Тогава стана ясно, че от футболната федерация на Латвия му предлагат да поеме националния отбор.  \r\n\r\n Стоянович напуска клуба с двамата си помощници - Небойша Милошевич и Енвер Чирич.  \r\n\r\n Той пое отбора след отпадането на \"сините\" от \"Вадуц\" в квалификациите за Лига Европа. Под негово ръководство \"Левски\" изигра 20 мача, в които постигна 13 победи, 2 равенства и 5 загуби. \r\n\r\n   \r\n \n\t\t\t\t\t\t", "date": "2019.02.01", "title": "\"Левски\" и Славиша Стоянович се разделиха окончателно"}
{"url": "http://www.bnews.bg/article/256075-yulian_vergov_gushna_250_bona_ot_otkradnat_zhivot", "text": "\n Централната роля на Юлиан Вергов в най-успешния медицински сериал „Откраднат живот“ му носи солидни финансови дивиденти, които напълно справедливо го правят един от най-богатите актьори. Освен че славата и хорската любов към него нарастват, банковата му сметка също набъбва. От кухнята на серийната продукция издават, че Вергов е актьорът с най-висок хонорар в поредицата и си е стиснал ръцете с продуцентите за 5000 лева на епизод, за да участва и в седмия сезон, който предстои да бъде излъчен, писа „Галерия“. \r\n\r\n Завъртелите се досега шест сезона включваха средно по 50 серии. Толкова се очаква да бъдат те и в предстоящото продължение. Въпросната сума, за която се е договорил Вергов, не се изплаща наведнъж, а на няколко части, така че топ звездата няма да вземе парите накуп. \r\n\r\n Вергов се превърна в най-важния и любим персонаж в „Откраднат живот“ в четвърти сезон, когато се включи в състава на продукцията. Благодарение на него тогава сериалът регистрира рекордна гледаемост, което беше и причината от Нова ТВ да поискат продължение на медицинската сага. \r\n\r\n Петият сезон, в който екранният доцент Банков не участваше, беляза спад в гледаемостта. В шести го върнаха и се оказа изключително успешен. \r\n\r\n Интересен факт е, че една серия се снима само за 2-3 дена, докато в световен мащаб за епизод се отделя около седмица. Работата обикновено продължава по 13 часа на ден, като започва по тъмно и завършва по тъмно. \r\n \n\t\t\t\t\t\t", "date": "2019.02.01", "title": "Юлиан Вергов гушна 250 бона от „Откраднат живот“"}
{"url": "http://www.bnews.bg/article/256088-zauber_se_prevrashta_v_alfa_romeo_ot_noviya_sezon", "text": "\n Година след завръщането си във Формула 1, Алфа Ромео ще има отбор на свое име \r\n\r\n Италианската компания е генерален спонсор на швейцарския тим Заубер, който от започващия през март сезон ще носи името Алфа Ромео Рейсинг. \r\n\r\n Отборът все пак запазва собствеността си и в управлението му няма да насъпват промени. Това гарантира френският бос Фредерик Васьор. \r\n\r\n \"Щастлив съм от заздравяването на това партньорство. От началото на колаборацията ни с италианската компания, отборът ни отбеляза изключителен технически и маркетингов напредък. \r\n\r\n Продължаваме с бързите темпове на развитие и очакваме да вдигаме нивото си със всеки следващ сезон\". \r\n\r\n Отборът на Алфа Ромео Рейсинг ще прикове доста от вниманието към себе си, след привличането на Кими Райконен за първи пилот. Финландецът е сред най-популярните пилоти и има милиони фенове по света, които със сигурност ще стискат палци за новия му тим. \r\n\r\n Втори пилот през сезон 2019 ще е италианецът Антонио Джовинаци. \r\n \n\t\t\t\t\t\t", "date": "2019.02.01", "title": "Заубер се превръща в Алфа Ромео от новия сезон"}
{"url": "http://www.bnews.bg/article/256090-katolicheskata_tsarkva_publikuva_imenata_na_blizo_300_sveshtenitsi_pedofili_ot_teksas", "text": "\n Повикът за прозрачност в американската католическа църква накара тексаските епархии да публикуват вчера списък с около 300 имена на свещеници, обвинени в педофилски действия от 1950 г. насам, предаде Франс прес, цитиран от БТА. След щата Вашингтон, Илинойс и езуитския орден, 15-те епархии от втория по население щат в страната също оповестиха имената на свещениците - обект на \"достоверни обвинения в сексуални посегателства срещу непълнолетни\" през последните десетилетия. \r\n\r\n Епархията Сан Антонио огласи 57 имена, Хюстънската - 42, Даласката - 31. Някои имена фигурират в няколко списъка; общо са публикувани имената на близо 300 свещеници педофили, мнозина от тях - починали. \r\n\r\n \"От името на всички неуспели да го сторят поднасям най-искрени извинения\" на жертвите, заяви в комюнике кардинал Даниел ДиНардо. \"Тази рана разкъса нашата Църква и трябва да действаме, за да я изцерим\", добави председателят на американската епископска конференция. \r\n\r\n Американската католическа църква бе разтърсена през 2002 г. от поредица публикации в печата за посегателства, продължавали в Бостън десетилетия наред. Разкритията накараха някогашни жертви на посегателства, живеещи из цялата страна, също да разкажат за подобни случаи. \r\n\r\n Мнозина свещеници оттогава бяха лишени от сан и дадени на съд. Освен това църквата отпусна значителни суми за обезщетения на пострадалите. \r\n\r\n През лятото прокуратурата на Пенсилвания нанесе нов тежък удар на църквата, като огласи подробности за посегателства, извършени от над 300 свещеници от този щат върху около хиляда деца през последните десетилетия. \r\n\r\n Правосъдието започна разследвания в редица щати и много диоцези отвориха архивите си. Мнозина обаче се запитаха има ли смисъл да се публикуват такива списъци. \r\n\r\n Прокуратурата на Илинойс например обвини през декември местния клир, че е публикувал списък, в който премълчава \"обвиненията срещу над 500 свещеници\". Католическата църква не е способна сама да изпълнява свързаните с нея полицейски функции, посочи главният прокурор Лайза Мадиган. \r\n \n\t\t\t\t\t\t", "date": "2019.02.01", "title": "Католическата църква публикува имената на близо 300 свещеници педофили от Тексас"}
{"url": "http://www.bnews.bg/article/256064-firmata_remontirala_largoto_izpalnila_obekta_v_srok_i_chaka_oshte_pari_za_remonta", "text": "\n Според управителя на фирмата \"Пътища и мостове ЕООД\" инженер Росен Колелиев, която е изпълнила проекта за Ларгото, фирмата е получила документ, че проектът е изпълнен и не се дължат неустойки.  \r\nНа по-късен Министерството на културата съди фирмата за неустойка в размер на повече от 700 000 лв. Инж. Колелиев няма обяснение за това противоречие. \r\n\r\n Това стана ясно от думите на Колелиев пред БНР. \r\n\r\n \"Този обект имаше поне 33 начина да не стане и един единствен начин да стане въпреки многото проблеми. Ние се гордеем с това, че го свършихме\", каза Колелиев. \r\n\r\n Той уточни, че първото писмо, което е пуснал до Министерството (на културата - б.р.), е на 40-ия ден след започването на обекта. Искал е то да бъде предизвестие за прекратяване на договора заради системно неизпълнение на ангажименти от страна на възложителя. \r\n\r\n \"Това е уникален обект, в техническата фаза ни е предаден, в който всеки детайл, всеки материал трябва първо да бъде минат през авторите на проекта, одобрен от инвеститорски контрол и след това да започнем да го монтираме или да си поръчаме материали\", каза изпълнителят на проекта. \r\n\r\n По думите му до 40-ия ден не е имало подобно изпълнение от тяхна страна. \"Мога да покажа документа, в който чак на 11 септември получавам от Ангел Ангелов заповед, в която е назначил инвеститорски контрол. Разберете ли на четвъртия месец това какво значи, при положение че има 200 дена за завършване на обекта\". \r\n\r\n Припомняме, по думите на министър Боил Банев именно Ангелов е бил човекът, който го е изнудвал. \r\n\r\n \"Ние нямаме нужда от такова фалшифициране на документи! Нашият срок е 20 януари. Ние имаме 45 акта за спиране и 59 дена срок. Ако там се твърди, че 33 дена са фалшиви, останалите 26 дена също ни покриват срока. Не виждам смисъл такова нещо да се прави. Трябва да се потърси каква е идеята! За да направиш нещо, трябва да имаш идея\". \r\n\r\n От фирмата твърдят, че не са им изплатени и около 400 000 лв. за извършване на дейности, които не са свързани с проекта. \r\n \n\t\t\t\t\t\t", "date": "2019.02.01", "title": "Фирмата, ремонтирала Ларгото, изпълнила обекта в срок и чака още пари за ремонта"}
{"url": "http://www.bnews.bg/article/256059-kalin_vrachanski_gazi_zakona_s_audi_za_50_bona", "text": "\n Калин Врачански се радва на нова придобивка в автопарка си. За автомобила, обслужването и козметичните промени, които е направил по неговия интериор, Калин се изръсил с крупната сума от почти 50 000 лева. Всеизвестен факт е, че Врачански е любител на високите скорости, но доскоро той се славеше като неразумен шофьор, който си вдига адреналина само на обособените за подобно екстремно каране писти. \r\nЗад волана на новото си спортно возило, под чийто капак се крият 240 коня мощност, Калин не бил никак примерен и системно газел закона за движението по пътищата. При ограничение от 80км/ч в София актьорът си позволявал да кара с двойна на тази скорост по оживен столичен булевард, разказват очевидци. Освен това Врачански нарушавал и друга забрана и си позволявал да наднича в телефона си, докато шофира, пише „Ретро“. \r\n \n\t\t\t\t\t\t", "date": "2019.02.01", "title": "Калин Врачански гази закона с ауди за 50 бона "}
{"url": "http://www.bnews.bg/article/256073-ne_bilo_gaf_a_zashtiten_mehanizam_spryal_prodazhbata_na_elektronni_vinetki", "text": "\n Задействане на защитен механизъм на системата за електронни винетки е причината за проблема със сайта и търговските обекти от мрежата Националния доставчик на услуги, заяви за Дарик експертът от Националното тол управление проф. Олег Асенов. \r\n  \r\nВчера сайтът vinetki.bg на единствения официален партьор на АПИ беше недостъпен, а да се купят винетки от бензиностанции, пощенските клонове, касите на Easypay и други търговски обекти от мрежата беше невъзможно. \r\n50 мобилни екипа с автомобили на Националното тол управление следят за нарушители без винетки по републиканската пътна мрежа в момента, каза още проф. Асенов. Една четвърт от екипите работят съвместно с „Пътна полиция“, като по този начин се осигурява обучение на място от гледна точка пътната безопасност – начин на заставане на пътя, правилно позициониране и спиране на автомобилите. \r\n  \r\n3 631 автомобила са проверени от 15 януари до момента. На нарушителите са съставени 23 акта за установяване на административно нарушение и са наложени 30 компенсаторни такси, уточни Олег Асенов. \r\n  \r\n \n\t\t\t\t\t\t", "date": "2019.02.01", "title": "Не било гаф, а защитен механизъм, спрял продажбата на електронни винетки"}
{"url": "http://www.bnews.bg/article/256076-ministar_valchev_razporedil_proverka_na_signalite_ot_geratliev_i_angelov", "text": "\n В момента Ангел Ангелов работи в дирекция „Подбор на проекти по оперативната програма\", а в образователното министерство е постъпил през 2017 г. след спечелен конкурс. Министърът на образованието и науката Красимир Вълчев каза в Пловдив, че преди повече от 10 дни е разпоредил проверка, заради сигнали, постъпили при него, както от Гератлиев, така и от Ангелов, съобщи БНР.   \r\nПо думите на министър Вълчев, притеснителната информация, свързана с дейността на Ангел Ангелов е от последните месеци, макар че съмнения е имало още преди година в хода на процедурата за оценяване на проектите по операциите за центровете за върхови постижения и центровете за компетентност. \r\n\"Тъй като се натрупа информация, бих казал, повече от два или три източника за изтичане на информацията, второ за свързаност на служителя Ангел Ангелов с консултант на име Иво Костов бяха предприети мерки от страна на изпълнителния директор, освен, че уведоми мен, той е предприел мерки за отстраняване на служителя вътре в процесите, които касаят оперативната програма и конкретно тези операции. Това може би е създавало и усещане  в служителя, че той ще бъде освободен от януари месец. Знае, че веднаж годишно през януари месец се пишат оценките, при които при поставянето на най-ниска оценка се дава възможност за прекратяване на трудово правоотношението\". \r\nПомолен да е по-конкретен за освобождаването на Ангелов, министър Вълчев каза, че негов работодател е Кирил Геретлиев. Иначе той очаква резултатите от назначената от него проверка. \r\n\"Имам сигнали и от двете страни. Тези сигнали са от този месец, сигналите от Ангел Ангелов са за упражнен психологически тормоз, желание да бъде уволнен. Сигналите от Геретлиев са за свързаност и конфликт на интереси, за изнасяне на информация. Трябва малко време да приключи проверката. Всъщност на мен това ми е основният инструмент. За другото препоръчах на Геретлиев преди две седмици за другите сигнали да сезира институции с разследващи функции, става въпрос за сигналите за свързаност, за работа на консултанти и бенефициенти, за спуканите гуми и така нататък\". \r\n \n\t\t\t\t\t\t", "date": "2019.02.01", "title": "Министър Вълчев разпоредил проверка на сигналите от Гератлиев и Ангелов"}
{"url": "http://www.bnews.bg/article/256071-spira_stroitelstvoto_kray_arapya_i_alepu_kakvi_sa_konstatatsiite", "text": "\n Строителството на спорните строежи по Южното Черноморие спира за неизвестен период от време поради допуснати нарушения, съобщи началникът на строителния надзор Иван Несторов и директорът на екоинспекцията в Бургас Тонка Атанасова, пише Флагман. \r\n\r\n Констатациите на „Арапя” \r\n\r\n На Арапя е извършена проверка, където ще се изгражда ваканционно селище с 23 сгради. При инспекцията са установи сериозни пропуски. Временният път, който обслужва не само ваканционното селище, но и друго, което се намира в съседство и е въведено в експлоатация, се оказа, че за него има проектна документация, но тя стои в Община Царево, неодобрена и няма разрешение за строеж. \r\n\r\n „Обръщам се към г-н Лапчев, като кмет на Община Царево, с молба: Това са обекти от четвърта и пета категория, за които той като кмет трябва да издаде съответните административни актове. Този временен път не са извършани отчуждителни процедури, съгласно параграф 22 от разпоредбите на ЗУТ. Този път има одобрен регулационен план, но процедурата е спряна до тук. На него преди да се извършат тези процедури е изградена и канализация, която също е без разрешение за строеж”, каза Иван Несторов. \r\n\r\n Той уточни и друг интересен детайл от строителната документация. Според първия проект от 2007 година, РИОСВ Бургас, е посочено, че в това селище е предвидено да се реализира една сграда, а в момента са 23, но в случая липсвало съгласие от МОСВ точно какъв брой дървета трябва да бъдат премахнати, за да се реализира строителството.  С нулев цикъл са четири сгради, цялата инженерна инфраструктура, която трябва да ги обслужва е с „неизяснен характер”. Т.е. – няма одобрен проект, който да посочи как ще бъдат обслужвани тези сгради с ток, вода и канал, обобщи Несторов. \r\n\r\n Липсвал и задължителният план за безопасност и здраве, който е свързан с организацията на целия работен процес. Ще бъдат издадени предписания на кмета Георги Лапчев, в чиито правомощия е това да задължи строителя да си организира строителната площадка. На Арапя имало сключен договор с фирма, упражняваща строителния наздор – „Стройконсулт Бургас”.  \r\n\r\n Тъй като са допуснали нарушения и не са извършили качествен контрол обектите на тази фирма ще бъде одитирани и ако има нарушения ще се наложат административни санкции, предупреди Несторов. \r\n\r\n Проблемите на „Алепу” \r\n\r\n Основният проблем за този обект е неспазване на етапността, уточни Иван Несторов. Инвеститорите имат издадено разрешение за строеж, според което на първия етап трябва да изградят геозащитно съоръжение, което да укрепва ската, а на втория – строителството на три жилищни сгради. Разрешението за геозащитното съоръжение обаче трябвало да се издаде от ДНСК, тъй като било първа категория, а не от Общината, подчерта Иван Несторов. \r\n\r\n От ДНСК ще изпратят разпоредително писмо със срокове и указания до кмета на Созопол Панайот Рейзи, от когото ще се иска да издаде заповед за спиране на строителството на сградите, докато не се въведе в експлоатация геозащитното съоръжение. Временният път, който обслужвал обекта, частично навлизал в чужда собственост, са установили проверяващите. На „Алепу вилидж”  обектът не е ограден със строителна ограда, сега съоръжението е частично оградено. Надзорът на проекта е от \"Костов и синове\", която също не е свършила работата си, според строителния надзор и заради това ще започне проверка. \r\n  \r\n \n\t\t\t\t\t\t", "date": "2019.02.01", "title": "Спира строителството край \"Арапя\" и \"Алепу\", какви са констатациите!"}
{"url": "http://www.bnews.bg/article/256069-skandal_s_nashiya_mitko_na_oskarite_ne_go_puskat_na_stsenata_zashtoto_e_byal", "text": "\n Невероятен негърски скандал с българина в „Зелената книга“, номиниран за пет награди „Оскар“. „Ти си бял мъж, нямаме нужда от бели мъже на сцената!“, казват на Димитър Маринов. \r\n\r\n Грозната случка  се разиграва след фестивала в Торонто, един от най-престижните кинофоруми наред с тези в Кан и Венеция. Лентата печели голямата награда, а след това „Зелената книга“ получава и награда за най-добър кастинг на церемония в Бевърли Хилс, писа „България Днес“. \r\n\r\n В последната секунда раздават на екипа нов списък със звездите, които трябва да излязат на сцената – нашенецът Маринов и още един негов колега не фигурират в подменените списъци. Изведнъж зад кулисите се появява бесният Виго Мортенсен, който е в една от главните роли. Звездата от „Властелинът на пръстените“ се зарича, че няма да мърдат, ако не излязат всички на сцената. \r\n\r\n В залата вече е светло, всички търсят звездите от „Зелената книга“ и те излизат на сцената. Заедно с Димитър Маринов. Награди обаче не дават на първите петима, а само на Виго и колегата му Али. Лъжат, че по-късно и за другите ще има призове. Мортенсен е бесен на наглостта на организаторите и връчва собствената си награда на Димитър, с когото са завързали топло приятелство. \r\n\r\n „Носи си я вкъщи. Нищо няма да получиш, казаха ми, че прекалено много бели мъже на сцената не изглеждало добре“, казва Виго. \r\n\r\n „От 29 години съм в САЩ и такова чудо досега не съм виждал“, казва Маринов. И няма предвид само този скандал, а разделението на обществото като цяло. Политическата коректност и „антирасизмът“ са навсякъде, но всъщност това е расизъм срещу белите. \r\n\r\n „Заради политическата коректност и джендър културата всички ценности се унищожават и никой не гледа на филмите като изкуство, важно е има ли в твоя проект гей, черен, азиатец или латино. Ако няма, значи си расист. Ако си бял и си мъж, ти си нарочен“, огорчен е Маринов. \r\n\r\n Иронията е, че „Зелената книга“ е именно антирасистки филм, който показва белите като зли потисници. \r\n \n\t\t\t\t\t\t", "date": "2019.02.01", "title": "Скандал с нашия Митко на Оскарите, не го пускат на сцената, защото е бял "}
{"url": "http://www.bnews.bg/article/256063-novi_pravila_za_priem_v_parvi_klas_predlaga_stolichna_obshtina", "text": "\n Бъдещите първокласници отново ще се състезават за прием в училищата на принципа на 3-годишната уседналост. Сега предимство ще имат и децата с по-големи братя и сестри в същото училище, независимо от адресната регистрация. Някои родители обаче се почувстваха ощетени. \r\n\r\n Столичната община предлага децата с братя или сестри в същото училище да попадат в първа група, независимо къде живеят, но само ако по-голямото дете е до 12 години.  \r\n\r\n Децата с братя и сестри над 12 години също могат да ползват предимство, но само в допълнителните критерии, когато местата са по-малко от кандидатите. \r\n\r\n Предложението на Столичната община е съгласувано с наредба на образователното министерство. Тя подлежи на обществено обсъждане. \r\n\r\n   \r\n \n\t\t\t\t\t\t", "date": "2019.02.01", "title": "Нови правила за прием в първи клас предлага Столична община"}
{"url": "http://www.bnews.bg/article/256078-obilen_snegovalezh_blokira_shofyori_vav_velikobritaniya", "text": "\n Стотици шофьори във Великобритания прекараха нощта блокирани в автомобилите си или се подслониха в страноприемници и училища, след като страната беше засипана от обилен снеговалеж, предаде Асошиейтед прес. \r\n\r\n През нощта в северната част на Шотландия беше измерена минимална температура минус 15,4 градуса по Целзий - най-ниската стойност във Великобритания от 2012 година. Дори в Лондон, където времето обикновено е меко, сутринта имаше снежна покривка. \r\n\r\n Полицията посъветва шофьорите да не пътуват, освен ако не е необходимо. В Югозападна Англия повече от сто човека прекараха нощта в прочутата страноприемница \"Ямайка\" от 18 век, след като колите им били блокирани на път в района. \r\nЗасегнат шофьор разказа, че \"хора продължавали да пристигат до ранните часове на сутринта - хора, оставили колите си и ходили пеш, някои от тях по няколко мили\". \r\n\r\n Обилният снеговалеж наруши работата на летища, причини аварии, блокира пътища и предизвика затваряне на над 1000 училища във Великобритания, посочва ТАСС. \r\nБританската метеорологична служба обяви оранжев и жълт код за опасност в Англия, Уелс и Шотландия. Според Би Би Си на лондонското летище \"Хийтроу\" са били отменени над 35 полета заради лошото време. \r\n \n\t\t\t\t\t\t", "date": "2019.02.01", "title": "Обилен снеговалеж блокира шофьори във Великобритания"}
{"url": "http://www.bnews.bg/article/256077-anglichanka_ot_s_izgrev_e_s_nay_golemite_gardi_u_nas", "text": "\n 52-годишната жителка на село Изгрев Шарън Паркинс, която се пресели в него идвайки от Англия, вече не е с най-големите гърди на Острова, тъй като бе детронирана от по-младата Ники Валентина. И все пак ако гледаме само на наша територия, Шарън е с по-големи гърди от Джулиана Гани – 900 кубика и Кристин Каменова, която си наля 1000 кубика. Пъркинс има по 1500 кубика във всяка гърда. Общо 3000! Размерът на сутиена й е 32 ММ по английската номерация. Това отговаря на 80Т по европейската, писа „Телеграф“. \r\n\r\n Пъркинс се премести у нас с мъжа си Карлс, който е шампион по бокс, през 2015 г. Двамта си харесаха 200-годишна къща в плевенското село Изгрев, в която се нанесоха след ремонт. \r\n \n\t\t\t\t\t\t", "date": "2019.02.01", "title": "Англичанка от с. Изгрев е с най-големите гърди у нас"}
{"url": "http://www.bnews.bg/article/256047-nap_pogna_hilda_kazasyan_za_ukriti_oboroti", "text": "\n Служители на НАП,  са запечатали за проверка столичния клуб „Студио 5“, собственост на Хилда Казасян,  кларинетиста  Боби Йоцов и продуцента Атанас Янкулов. \r\nРодни изпълнители, които са се изявявали на сцената на клуба, били привикани да свидетелстват получавали ли са касови бележки и как са регламентирали бизнесотношенията си със собствениците. Подозренията на данъчните са, че от клуба са укривали около 80%  от оборота. Имало съботни дни, в които клубът отчитал едва 300 лева, при условие, че инкасира между 3 и 6 хиляди на ден, пише „Уикенд“. \r\nВременно обектът е бил затворен, но вече работи заради театрална постановка.  Според запознати, доносът е дело на колега на Хилда, когото тя не канела на участия във въпросния клуб. \r\n \n\t\t\t\t\t\t", "date": "2019.02.01", "title": "НАП погна Хилда Казасян за укрити обороти "}
{"url": "http://www.bnews.bg/article/256065-vtoriyat_ot_reketyorite_na_banov_zayavi_che_nyama_dokazatelstva_sreshtu_nego", "text": "\n „Хората, които разпространяват обвинения срещу мен и Ангелов, нямат абсолютно никакви доказателства”. Това заяви пред NOVA Иво Костов – човекът, сочен за консултант по проекти и използвал вътрешна информация от Ангел Ангелов. За Ангелов министърът на културата Боил Банов заяви, че заплашвал и изнудвал държавни служители. Ангелов се счита и за информатора, предал на Елена Йончева от БСП разбунилият духовете в обществото запис на Банов. На него, твърдят социалистите, се чува гласът на министъра и как той настоява да бъде спестена неустойка на фирмата изпълнител на проекта за Ларгото в София. \r\n\r\n В ефира на NOVA Банов заяви, че Иво Костов и  – бивш служител на културното министерство и настоящ на просветното, действали заедно. Двамата целели изпълнението на проекти по начин, който вероятно ги е облагодетелствал. \r\n\r\n Костов заяви, че не бил служител на Министерството на културата, а в качеството си на експерт по европроекти многократно бил задавал неудобни въпроси. Колкото до замесването на неговото име в казуса, Костов коментира, че е „изкуствено пришит”. \r\n \n\t\t\t\t\t\t", "date": "2019.02.01", "title": "Вторият от \"рекетьорите\" на Банов заяви, че няма доказателства срещу него"}
{"url": "http://www.bnews.bg/article/256060-nabedeniyat_reketyor_angel_angelov_sashto_podal_zhalba_sreshtu_nachalnika_si", "text": "\n Соченият за информатор на БСП по скандала \"Ало, Банов съм\" Ангел Ангелов отправи обвинения към настоящия си : \r\n\r\n \"За обвиненията на Банов - не искам да коментирам повече невярната информация, която залива общественото пространство. Относно Кирил Гератлиев, той просто използва създалата се ситуация, за да се представи за жертва, вместо да обясни на заместник-министър Сачева и министъра на образованието Красимир Вълчев защо си позволява да упражнява психологически тормоз и да злоупотребява със служебното си положение, за да принуждава експерти от изпълнителната агенция, която ръководи, да напускат работата си под натиск\". \r\n\r\n Това заяви в позиция, изпратена до NOVA, Ангел Ангелов - човекът, посочен от министъра на културата като информатора на БСП, предоставил записа, който разбуни духовете в последните дни. \r\n\r\n В него се чува как глас, за който се предполага, че е на Боил Банов, настоява за спестяване на неустойка на фирмата изпълнител на проекта за Ларгото в София. Банов заяви, че от години е бил изнудван от Ангелов. В четвъртък подобни твърдения отправи и директорът на Изпълнителна агенция \"Оперативна програма \"Наука и образование за интелигентен растеж\" Кирил Гератлиев. В ефира на NOVA той каза, че Ангелов е заплашвал него и агенцията, след като бил уличен в изнасяне на информация. Конкретните два проекта, от които се интересувал, били на обща стойност над 83 млн. лева. \r\n\r\n \"Аз и още трима колеги още през декември 2018 г., вследствие на дискриминация и психологически тормоз на работното място, подадохме жалба до Софийска районна прокуратура. Вследствие на подадената жалба бяхме викани в ГД \"Национална полиция\", за да потвърдим представената информация. Пак там, на 21.01.2019 г., е бил извикан за снемане на показания и Кирил Гератлиев. За заведената жалба е информиран и министъра на образованието през деловодната система на министерството. В същото време сезирах и инспектората на МОН за слабости и пропуски в работата на изпълнителната агенция. В резултат на подадената от мен писмена информация министърът на образованието изпрати инспектората на проверка, като в близките дни се очакват резултатите\", казва Ангелов. \r\n\r\n И добавя: \"Вероятно поради всичко изложено дотук Кирил Гератлиев използва създадената ситуация, за да избегне понасянето на съответната административна отговорност за изключително порочната практика, която използва като набеждава, унижава и заплашва държавни служители с дългогодишна експертиза и опит, многократно надвишаващ неговия собствен\". \r\n\r\n \"Отново обръщам внимание на факта, че жалбата до прокуратурата, изпратена от мен и колегите ми, е с дата 21.12.2018 г., а обвиненията на Гератлиев за посегателство върху автомобила му, както и други подобни безпочвени обвинения бяха отправени, след като беше викан в ГД \"Национално полиция\" във връзка с жалбата, както и след като е започнала проверката на инспектората на МОН. Аз и колегите ми продължаваме да бъдем подложени на психологически тормоз и заплахи, но твърдо вярваме в органите на правораздаването и затова ще използваме всички законови начини, за да защитим професионалната си репутация и човешко достойнство\", пише Ангелов. И подчертава, че все още е държавен служител. \r\n\r\n     \r\n \n\t\t\t\t\t\t", "date": "2019.02.01", "title": "Набеденият рекетьор Ангел Ангелов също подал жалба срещу началника си"}
{"url": "http://www.bnews.bg/article/256055-amerikanski_sad_osadi_siriya_za_plati_300_miliona_dolara", "text": "\n Американски съд осъди Сирия да плати над 300 милиона долара на близките на журналистката Мари Колвин, която беше убита през 2012 г. в сирийския град Хомс заедно с френския фотограф Реми Ошлик, предадоха световните агенции. \r\nНа 22 февруари 2012 г. 56-годишната американска репортерка и 28-годишният френски фотограф загинаха в обстрел по нелегален пресцентър в квартал под контрол на бунтовниците в Хомс. При обстрела на пресцентъра бяха ранени още трима души - британският фотограф Пат Конрой, френската журналистка Едит Бувие и сирийският преводач Уаел ал Омар. \r\nСпоред федерален съд във Вашингтон сирийската армия и сирийското разузнаване са засекли сателитни сигнали, излъчени от журналистите и са решили да обстрелят тяхната база. \r\n\"Сирия координира и извърши една щателно подготвена атака\", заяви съдийката Ейми Берман Джаксън. Мари Колвин \"беше взета на прицел заради професията, която упражняваше, както и за да се заглуши гласът на онези, които отразяваха разрастването на опозиционното движение в страната\", допълни съдийката. \r\nСлед нападението сирийски офицери са се събрали, за да отпразнуват убийството на журналистите, твърди бивш сирийски агент, който дезертирал. Това негово разкритие бе споменато в съдебното решение. \r\nПрез 2016 г. сестрата на Мари Колвин и нейните деца внесоха граждански иск пред американското правосъдие заради \"извънсъдебното убийство\" на журналистката. Съдът постанови сега Сирия да плати 302,5 милиона долара обезщетение на близките на Колвин. \r\nМари Колвин имаше много награди заради журналистическата си работа. Тя отразяваше редица конфликти за британския в. \"Сънди таймс\". Колвин изгуби едното си око по време на конфликта в Шри Ланка и оттогава носеше черна превръзка, която я правеше разпознаваема навсякъде. За живота на Колвин бе създаден филм, наречен \"Лична война\". В ролята на Колвин се превъплъти актрисата Розамунд Пайк, която беше номинирана за Златен глобус тази година. \r\nВъв Франция през 2013 г. започна съдебно разследване за непредумишлено убийство на Реми Ошлик и за опит за убийството на Едит Бувие. \r\n \n\t\t\t\t\t\t", "date": "2019.02.01", "title": "Американски съд осъди Сирия за плати 300 милиона долара"}
{"url": "http://www.bnews.bg/article/256061-zakopchaha_bankova_sluzhitelka_za_prisvoyavane_na_200_bona_ot_vlozhiteli", "text": "\n Служители от сектор „Противодействие на икономическата престъпност“ при ОДМВР-Силистра задържаха банкова служителка за присвояване на парични средства в големи размери 29-годишна служителка на банка в Дулово е задържана за присвояване на чужди парични средства в особено големи размери. \r\n\r\n Това съобщиха от полицията в Силистра. \r\n\r\n До ареста се е стигнало в резултат на проведено разследване от служители на сектор „Противодействие на икономическата престъпност“ при ОДМВР-Силистра след подаден сигнал. \r\n\r\n До момента е установено, че в качеството си на длъжностно лице чрез неистински документи служителката прехвърляла по сметки на свои близки парични суми, които после постъпвали по нейни. Така в периода от септември 2018 г. до настоящия момент тя присвоила над 200 000 лева, като пълният размер на присвоените средства е в процес на установяване. \r\nЖената е задържана за срок до 24 часа. Материалите по случая са докладвани на Окръжна прокуратура-Силистра. Образувано е следствено дело по чл.203, ал.1 от НК \r\n  \r\n \n\t\t\t\t\t\t", "date": "2019.02.01", "title": "Закопчаха банкова служителка за присвояване на 200 бона от вложители"}
{"url": "http://www.bnews.bg/article/256062-poredna_lekarka_ot_telk_s_podkup_padna_v_kapana_na_kriminalistite", "text": "\n Лекарка - член на ТЕЛК към МБАЛ-Търговище, е поискала и приела подкуп от 200 лева от 66-годишен пациент от село в община Омуртаг. Това се е случило на 28 януари в служебно помещение по време на медицинско освидетелстване, съобщават от полицията.  \r\n\r\n Сумата е била приета, за да извърши докторката действия по служба: да бъде определен процент трайно намалена работоспособност на пациента - престъпление по чл. 301, ал. 1 от Наказателния кодекс. Според закона тя е \"приела дар, който не й се следва\". \r\n\r\n Веднага след получаване на сигнала за корупционното действие служители от сектор \"Противодействие на икономическата престъпност\" в ОД МВР-Търговище са предприели незабавни оперативно-издирателни и процесуално-следствени действия, в резултат на които лекарката е била разкрита. Тя е направила самопризнания. Вече й е повдигнато обвинение и е освободена срещу най-леката мярка за неотклонение -\"Подписка\". \r\n\r\n Всички действия по разследването се осъществяват под ръководството на прокурор от Окръжна прокуратура-Търговище, уточниха от полицията. \r\n\r\n Припомняме, че вчера беше задържана шефката на ТЕЛК-Ловеч и мъж, който е бил посредник между лекари и пациенти. От прокуратурата обаче обявиха, че в схемата са замесени всички от местния ТЕЛК и други лекари. Подкупите са били от 200 до 1000 лева. А в момента на задържането й шефката на комисията е била с над 20 000 лева в джоба си. От ГДБОП обявиха, че предстоят още арести и коментираха, че тази практика се е превърнала в печеливш бизнес. \r\n\r\n   \r\n \n\t\t\t\t\t\t", "date": "2019.02.01", "title": "Поредна лекарка от ТЕЛК с подкуп падна в капана на криминалистите"}
{"url": "http://www.bnews.bg/article/256048-emanuela_pee_po_potnik_spestyava_za_ferari", "text": "\n И тя е човек, и тя се изморява всяка вечер да се конти. \r\n\r\n Докато колежките й се надпреварват коя да купи по-скъпа рокля, по-бляскава туника и не жалят средства, Емануела го раздава скромно. \r\nСамо по бял потник и черен впит панталон скандалната изпълнителка със слабост към богатите мъже изкара цяло участие онази вечер. Сигурно спестява за ферари, предполагат от \"България Днес\". \r\n \n\t\t\t\t\t\t", "date": "2019.02.01", "title": "Емануела пее по потник, спестява за ферари"}
{"url": "http://www.bnews.bg/article/256050-rumen_radev_kam_balgarite_v_portugaliya_shte_zasilim_vrazkite_si_s_nashite_sanarodnitsi_zad_granitsa", "text": "\n „През годините много наши сънародници потърсиха по-добро бъдеще зад граница, но съм уверен, че където и да се намирате, оставате завинаги свързани с България. Знам колко усилия е струвало на всеки от вас да успее на нова земя и това могат да го постигнат само хора с талант, с упоритост, затова и вашият успех в Португалия е такъв и за България“. \r\n\r\n Това заяви държавният глава Румен Радев, който в сградата на българското посолство в Лисабон разговаря с наши сънародници, които живеят и работят в Португалия. В срещата участваха преподаватели от Българското неделно училище „Св. св. Кирил и Методий“, лекари, културни дейци, десетки наши сънародници. Сред гостите беше и легендарният футболист на „Спортинг“ Лисабон и националния отбор Ивайло Йорданов. \r\n\r\n Държавният глава благодари на нашите сънародници за начина, по който представят своята родина. „С успехите, които постигате в областите на културата, образованието, инженерните дейности и високите технологии, вие давате необходимото доверие на държавното ръководство на Португалия и на местния бизнес да инвестират в България“, заяви Радев, съобщиха от прессекретарията на държавния глава. \r\n\r\n „Чрез хора като г-жа Давидова с нейния екип от Българското неделно училище и отец Христов, който поддържа нашата християнска вяра тук, България живее в Португалия“, посочи още държавният глава. \r\n\r\n Румен Радев отбеляза пред гостите, че страната ни е в процес на предефиниране на своите приоритети и визия за контактите и помощта, която оказва към българските общности зад граница. „Тази помощ не трябва да се ограничава само с подкрепа към българските църкви и културно-просветните дружества, защото вие заслужавате по-голяма подкрепа по отношение на квалификация, социални и пенсионни права, както и достъпност на транспортните връзки“, подчерта още Румен Радев и увери сънародниците ни, че президентската институция е отворена за техните предложения и идеи. \r\n\r\n Със срещата с нашите сънародници приключи държавното посещение на президента Румен Радев в Португалската република.  \r\n \n\t\t\t\t\t\t", "date": "2019.02.01", "title": "Румен Радев към българите в Португалия: Ще засилим връзките си с нашите сънародници зад граница"}
{"url": "http://www.bnews.bg/article/256056-koi_sa_pette_nay_tarpelivi_zodii", "text": "\n Една опашка в магазина или ходене по различни институции са изпитание за нервите. Малко хора биха запазили самообладание, ако ги прередят или след часове чакане все още не са си свършили работата. Докато едни имат голямо търпение, други не разполагат с това ценно качество. \r\n\r\n Вижте кои зодии се славят с това, че са прекалено търпеливи в живота: \r\n\r\n 1. Телец (20 април – 20 май) \r\n\r\n Хората с тази зодия са прекалено старателни и изпълнителни. Те са на принципа, че за всяко хубаво нещо трябва време. Ето защо са изключително търпеливи. Ако захванат нещо, не обичат да го правят през пръсти, а по-скоро да изпипват всеки един детайл. Дори и да са в лош период, вярват, че рано или късно слънцето ще изгрее и на тяхната улица. Търпеливостта на Телците ги прави добри приятели, които умеят да изслушват. \r\n\r\n 2. Рак (21 юни – 22 юли) \r\n\r\n Раците работят доста усърдно. Няма нещо, което да им се опре. Но дойде ли време за почивка, никой не може да им я наруши. Нищо не може да им развали спокойствието, защото те са фенове на безгрижния живот. Хората с тази зодия са дори дразнещо търпеливи. Те ще си изпият кафето, ще се наспят, чак тогава ще отидат да си вземат пратката, която са получили или ще свършат задачите, които им остават за деня. \r\n\r\n 3. Скорпион (23 октомври – 21 ноември) \r\n\r\n Хората с този знак са търпеливи, защото умеят да запазват спокойствие в напрегнати ситуации. За това им помага тяхната хладнокръвност. Може да избухват от време на време, но като цяло умеят да контролират емоциите си и предпочитат да са непредсказуеми. Ако ги изпреварят на опашката в магазина, те по-скоро ще запазят самообладание, отколкото да започнат словесни атаки, за да защитят правата си. \r\n\r\n 4. Риби (19 февруари – 20 март) \r\n\r\n Те са самото олицетворение на безгрижието и търпението. За тях близките и приятелите са най-важните. Готови са да чакат колкото трябва и да направят каквото е необходимо, само и само да им помогнат и ги накарат да се почувстват по-добре. Освен това са творчески натури – различни занаяти им се отдават, а за това е нужно голямо търпение. \r\n\r\n 5. Везни ( 23 септември – 22 октомври) \r\n\r\n Хората от тази зодия често са между чука и наковалнята. Неведнъж им се налага да играят ролята на посредник. Въпреки че попадат в напрегнати ситуации, те запазват самообладание и успяват да бъдат над нещата. Заради търпеливостта си, те се справят отлично при конфликти и умеят да балансират между враждуващи групи. Това ги прави идеални за лидери. \r\n \n\t\t\t\t\t\t", "date": "2019.02.01", "title": "Кои са петте най-търпеливи зодии?"}
{"url": "http://www.bnews.bg/article/256058-rezhat_zaplatata_na_yuksel_kadriev_zaradi_problemi_s_alkohola_i_greshki_v_efir", "text": "\n \r\nГафове и лапсуси оставиха Юксел Кадриев с орязана заплата в най-тежките месеци от годината. Водещият на новините е бесен на шефа си Венелин Петков, след като отново разбрал, че заплатата му е отрязана. Новинарят просто не можел да търпи шефа си, който само си търсел повод да му отреже парите. В резултат на всичко това, Кадриев олекнал с цели 500 лева, пише „Ретро”. \r\nВ нюзрума на телевизията всеки ден получавали стотици писма и оплаквания от работата на водещия. Петков нямало как да се справи със ситуацията, освен с финансови глоби. \r\nПървоначално само със 100—200 лева, но тъй като колегата му не си взимал поука, санкциите се увеличили. \r\n„Ще започна да гледам Би Ти Ви новините, когато Кадриев се научи да чете. Голям срам е с това непрекъснато сричане, пише зрителката Нели Петкова. \r\n„Не знам защо го пазят като писано яйце. На това място, хора, които грешат толкова много, изхвърчат или отиват на по-заден план. Кадриев—не, на него и на 60 като стане, ще му се дава шанс”, възмущава се и зрителят Иван Сапунджиев. \r\n\r\n В кулоарите на телевизията се шушука, че заради проблеми с алкохола Кадриев прави някои гафове. Преди години му взеха книжката за шофиране в нетрезво състояние и тогава спря да пие въобще, но сухият период не продължи дълго. \r\nСлед това отново започнал да се черпи с по някое питие, което пък му правело лоша услуга. \r\nКолегите му смятат, че другата причина Кадриев да прави лапсуси в ефир, е, че не си чете новините предварително, както прави колежката му Виктория Петрова. Последната му издънка бе по повод новина за мюзикъла \"Клетниците\". \r\nПогрешка водещият обърка името на малката Козет на Клозет и от притеснение повтори гафа си няколко пъти. А заради това отнесъл още една глоба в размер на 200 лв. \r\n  \r\n \n\t\t\t\t\t\t", "date": "2019.02.01", "title": "Режат заплатата на Юксел Кадриев заради проблеми с алкохола и грешки в ефир"}
{"url": "http://www.bnews.bg/article/256057-selin_dion_zatvori_ustite_na_krititsite_az_se_haresvam", "text": "\n \r\n„Ако аз се харесвам, не виждам нужда да се оправдавам. Не си правете труда да ме разпитвате. Ако не ме харесвате, не идвайте при мен, не ми правете снимки. Ако е обратното – отворена съм за разговор“. Това заяви Селин Дион по повод коментарите, че е отслабнала твърде много и може би има анорексия. Освен че скандализира хората с новата си фигура, певицата изненада феновете си и с друга новина – че има нова връзка. Тя няколкократно бе забелязана по събития с доста по-млад от нея мъж. \r\n\r\n „Съпругът ми беше най-невероятният мъж, раждан някога на тази земя. Той е единственият, когото съм целувала някога и откри таланта ми, когато бях едва на 12. Сега има друг мъж в живота ми, но той не е мъжът на живота ми, разбирате ли?“, коментира изпълнителката, която през 2016 г. загуби съпруга си Рене Анжелил. Дион изтъкна, че коментира темата за първи път и повече не желае да се обяснява на медиите за 34-годишното си гадже, което се оказа танцьор. „Двамата сме свързани като приятели, това стана естествено и почти веднага. Отношенията се развиха, но нека не смесваме любовта с приятелството. Той е най-добрият ми приятел. Излизаме много, прегръщаме се и се държим за ръце, а хората виждат това. Но той просто ми подава ръка, която да държа...“, добавя тя. \r\n  \r\n \n\t\t\t\t\t\t", "date": "2019.02.01", "title": "Селин Дион затвори устите на критиците: Аз се харесвам!"}
{"url": "http://www.bnews.bg/article/256051-bolnitsa_lozenets_stana_targovsko_druzhestvo", "text": "\n В шестмесечен срок болница \"Лозенец\" се преобразува в търговско дружество с принципал - министъра на здравеопазването, реши парламентът. \r\n\r\n Депутатите одобриха на второ четене промени в Закона за лечебните заведения, с които болница \"Лозенец\" престава да бъде лечебно заведение към Министерския съвет и става многопрофилна болница за активно лечение към Министерството на здравеопазването. \r\n\r\n Преобразуваното лечебно заведение ще продължи да осъществява дейностите по обучение на студенти и специализанти като акредитирана болница към Медицинския факултет на Софийския университет \"Св. Климент Охридски\". \r\n\r\n До три месеца от влизането на измененията в сила Министерският съвет трябва да одобри проект на договор, с който се уреждат отношенията между министъра на здравеопазването и ректорите на съответните висши училища, на които до влизането в сила на този закон е предоставено управлението на държавно лечебно заведение. \r\n\r\n От БСП възразиха, че не са съгласни болница \"Лозенец\" да премине към МЗ със статут на търговско дружество. Георги Йорданов от левицата отбеляза, че визията им е друга - болниците да стават публични дружества, където водещ е не финансовият резултат, а лечението на пациентите. При тези условия вероятно Академичният съвет на Софийският университет няма да вземе решение за придобиване на болницата, коментира той. Според Йорданов болница \"Лозенец\" не може да съществува като търговско дружество, защото има само 140 легла и огромен персонал, няма оборот и не може да се издържа. По-коректното е да я закрием, коментира той. Йорданов изрази съмнения, че след няколко месеца някой ще разпродаде имотите и там да изникне търговски център или жилищен комплекс. \r\n\r\n Даниела Дариткова /ГЕРБ/ посочи, че никой няма намерение нищо да разпродава. Напротив, гарантираме, че този, който управлява болницата, без решение на министъра и на МС няма да се разпорежда с имуществото, добави тя. Дариткова обясни, че болница \"Лозенец\" е натрупала сериозни задължения, функционирайки като юридическо лице, а не като търговско дружество. Тя ще продължи да работи като акредитирана болница към Медицинския факултет на СУ, по никакъв начин не застрашаваме обучението на студентите, отбеляза Дариткова. Тя обясни, че с договор ще се гарантира прозрачно управление и ясни взаимоотношения между висшето училище и принципала - МЗ. Във всички случаи трябва да се оптимизира менажирането на болница \"Лозенец\", защото наистина със 140 легла да се поддържа около 900 човека персонал е нереалистично и нерентабилно, коментира Дариткова. Тя изрази увереност, че ще се намерят по-добрите менажерски решения, а наличните специалисти ще привлекат пациенти, съобщи Канал 3. \r\n\r\n Георги Колев /\"Обединени патриоти\"/ коментира, че болница \"Лозенец\" има страхотен капацитет и апаратура, тя е акредитирана и за трансплантации, и да не се използва, би било голяма грешка. \r\n \n\t\t\t\t\t\t", "date": "2019.02.01", "title": "Болница \"Лозенец\" стана търговско дружество"}
{"url": "http://www.bnews.bg/article/256040-kak_angelov_iznudval_osven_banov_i_v_mon_no_ne_e_uvolnen", "text": "\n Човекът, предал на Елена Йончева запис срещу министъра на културата Боил Банов, заплашвал директора на Изпълнителна агенция „Оперативна програма „Наука и образование за интелигентен растеж\" към просветното ведомство Кирил Гератлиев, твърди самият той пред Нова тв. \r\n\r\n Информаторът на Йончева - Ангел Ангелов, работи в дирекция към агенцията. В началото на декември миналата година той  заплашил Гератлиев, че ще съсипе и него, и програмата. Потърпевшият веднага подал сигнал към органите на реда. \r\n\r\n „На 4 декември нахлу в кабинета ми, притеснен от това, че има изнесена информация, а течът води към него”, каза Гератлиев в ефира на „Здравей, България”. И допълни, че незабавно е ограничил достъпа на Ангелов до важни данни. Подозира, че именно заради това дни по-късно са били спукани и четирите гуми на автомобила му. \r\n\r\n  Гератлиев има предположение за причината за недоволството на Ангелов. \r\n\r\n „Споменати бяха два проекта - единият за 70 млн., а другият – за над 30 млн. лева. Очевидно е имал някакъв интерес към тях”, каза Гератлиев. \r\n\r\n Той бе категоричен, че не се притеснява от никакви проверки, които биха били инициирани в подопечната му агенция. \r\n\r\n „Въведох система за двоен контрол на служителите и извършваните операции”, поясни Гератлиев. \r\n\r\n А Ангелов не е свален от поста си, който заел след конкурс от септември 2016 г. В момента служителят бил в болничен. \r\n \n\t\t\t\t\t\t", "date": "2019.02.01", "title": "Как Ангелов изнудвал освен Банов и в МОН, но не е уволнен"}
{"url": "http://www.bnews.bg/article/256043-zhiteli_na_dve_sela_iskat_spravedlivo_obezshtetenie_ot_mini_maritsa_iztok", "text": "\n Протест пред парламента на жителите на две села с искане за справедливо обезщетение от \"Мини Марица Изток\". \r\n\r\n Само 22 са останали непродадени къщи там. До края на тази година хората могат да продадат имотите си доброволно. Ако това не се случи, след този срок те ще бъдат отчуждени по реда на Закона за енергетиката и Закона за държавната собственост. \r\n\r\n Преди повече от половин век Марина Тенева идва в Бели бряг от друго изселено заради развитието на добивните дейности село - Малка Детелина. \r\n\r\n Тончо Иванов е кмет на Бели бряг 24 години. Помни времена, в които там е имало 500 жители. Днес те са само 59. Вече нямат и магазин, от който да си купят продукти от първа необходимост. Кметът все още не е продал имота си, защото заедно със семейството си гледа животни. \r\n\r\n От „Мини Марица Изток” отказаха да застанат пред камера, съобщи БТВ. Заявиха, че към момента придобиването на имоти в регулация става само на доброволен принцип, а отчуждаването на земеделски земи се прави по всички изисквания на българските закони. \r\n \n\t\t\t\t\t\t", "date": "2019.02.01", "title": "Жители на две села искат справедливо обезщетение от \"Мини Марица Изток\""}
{"url": "http://www.bnews.bg/article/256045-mz_predlaga_darzhavata_da_plashta_na_lekarite_spetsializanti", "text": "\n Държавата ще плаща на лекарите специализанти. След това те ще трябва да остават да работят там, където са се обучавали. Това са част от идеите за промени на Министерството на здравеопазването, предаде bTV. \r\n\r\n Ведомството предлага държавата да финансира базите, в които се обучават специализанти. В замяна лечебните заведения ще трябва да назначават на работа младите лекари поне за толкова дълго, за колкото са ги обучавали. В противен случай държавната субсидия ще трябва да се връща.  \r\n\r\n Ако болницата или специализантът не изпълнят задължението, съответната страна ще връща субсидията. Държавата ще плаща и на бъдещите джипита. Те обаче няма да са длъжни да остават на работа там, където са обучавани. Д-р Пенков вече е решил, че след специализацията остава в България. Местата за специализанти ще се заемат само след проведен конкурс. Промените се очаква да засегнат специалностите, по които липсват лекари. Предложените промени предстои да преминат през обществено обсъждане, преди да станат факт. \r\n  \r\n \n\t\t\t\t\t\t", "date": "2019.02.01", "title": "МЗ предлага държавата да плаща на лекарите специализанти"}
{"url": "http://www.bnews.bg/article/256053-batman_se_zavrashta_prez_2021_godina_no_bez_ben_aflek", "text": "\n Батман ще се завърне в киносалоните през 2021 г., както и някои от не толкова добросъвестните му съперници, съобщи Асошиейтед прес. Компанията \"Уорнър брос\" обяви, че филмът \"Батман\" (The Batman) ще бъде пуснат по екраните на 25 юни 2021 г., а \"Отряд самоубийци\" шест седмици по-късно - на 6 август. Подробности за актьорския състав и сюжетите не бяха разпространени. \r\n\r\n Мат Рийвс, създал \"Чудовищно\" и \"Зората на планетата на маймуните\", ще режисира филма за Батман. Бен Афлек няма да се завърне към ролята. Той сподели, че с вълнение очаква да види представата на Рийвс за супергероя. \r\n\r\n Кой ще режисира \"Отряд самоубийци\", не беше съобщено. Сценарист ще е Джеймс Гън, а Марго Роби се завръща в ролята на Харли Куин. \r\n\r\n Киноадаптацията на \"Д-р Сън\", продължение на \"Сиянието\" по Стивън Кинг, ще излезе на екран през ноември, а \"Вещиците\" на Робърт Земекис - през октомври 2020 г. \r\n \n\t\t\t\t\t\t", "date": "2019.02.01", "title": "Батман се завръща през 2021 година, но без Бен Афлек"}
{"url": "http://www.bnews.bg/article/256044-banov_prizna_che_angelov_ne_go_e_zaplashval_direktno", "text": "\n \"Ангел Ангелов директно не ме е заплашвал. Идваха хора и ми казваха, че той ме е записал и ще ме размаже. В министерството той отговаряше за европейските програми. Преди да си тръгне не ме е заплашвал, а се държеше нагло и непочтително\", уточни пред БТВ министърът на културата Боил Банов. \r\n\r\n \"Във всеки един момент, в който бъда заплашен директно, ще подам сигнал. Аз не съм човек, който лесно се плаши. Той го направи през трети лица\", добави той. \r\n\r\n \"На записа е моят глас, но той е манипулиран. Вкаран съм в капан от малка организирана престъпна група. Правени са многократно записи - той е подправен, нагласен, рязан, съчетаван с други разговори, за да се получи нещо, с което мога да бъда рекетиран. Категорично твърдя, че е манипулиран и че съм вкаран в капан\", каза Банов. Това ще го докаже проверката на прокуратурата. Защитавал съм държавния интерес през цялата си работа\", категоричен бе министърът на културата. \r\n\r\n \"БСП достигнаха с манипулацията си до отвратително ниво. Ангел Ангелов е човекът зад кадър. Той е тайният човек на Елена Йончева. Целта е в обществото да се насади усещането, че има един качествен човек, който записва и един, който ще свидетелства. Това е гнусно и подвеждащо. Същият свидетел казва тези и си ги защитава. Това е един мръсник. В момента Йончева заблуждава цялото общество, включително и органите на реда. Ще проверя дали това не е наказуемо\", заяви Боил Банов. \r\n\r\n \"Фирмата-изпълнител на ремонта на Ларгото е избрана по времето на Орешарски. И ние бяхме притеснени, но проектът е качествен и стана едно бижу на София\", призна министърът на културата. \r\n\r\n Той призна, че приемайки поста на министър, е очаквал по него да се хвърля мръсотия и е предупредил семейството си за това. Всеки един министър си ходи с оставката в джоба\", каза още Банов. \r\n\r\n Банов коментира, че забавянето на исковата молба с 10 месеца е в законовоустановения срок. \"Не съм се занимава пряко със строежа на \"Ларгото\", тъй като не разбирам от това. Моите ангажименти бяха по посока на това дали има наситеност на работници и дали са свършили конкретна работа\", заяви още министърът на културата. \r\n\r\n \"С манипулиране на хора, с откровена лъжа - бандитът си е бандит. Проблемът е когато хора, на нивото на Йончева, уважавани хора реализират манипулация. Когато живееш в страх не можеш да работиш. Аз не живея в страх. Това, че някакъв келеш седи и твърди и през някакви хора идва при мен и казва \"Аз ще те съсипя, аз имам твои записи\", ами - виж мия я! Ако беше дошъл да ме заплаши лично, съм длъжен да подам сигнал до органите\", оправда бездействието си до момента Банов. \r\n \n\t\t\t\t\t\t", "date": "2019.02.01", "title": "Банов призна, че Ангелов не го е заплашвал директно"}
{"url": "http://www.bnews.bg/article/256079-merkel_zakriva_stranitsata_si_vav_feysbuk_no_ostava_v_instagram", "text": "\n Германският канцлер Ангела Меркел закри днес личната си страница във Фейсбук, но уведоми своите почитатели, че все още има достатъчно начини да я следват онлайн, предаде ДПА. \r\n\"Знаете, че вече не съм ръководител на ХДС (Християндемократическия съюз) и затова закривам страницата си във Фейсбук\", заяви Меркел във видеозапис в социалната мрежа. \r\n\r\n Тя обаче отбеляза, че остава канцлер, което значи, че дейността й ще продължи да бъде документирана на страницата на федералното правителство във Фейсбук. \r\n\r\n \"Днес е денят, в който искам да благодаря на всички вас за значителната ви подкрепа на моята страница във Фейсбук\", каза тя в началото на половинминутния клип. \r\n\"Благодаря много на всички\", заяви Меркел. \r\n \n\t\t\t\t\t\t", "date": "2019.02.01", "title": "Меркел закрива страницата си във Фейсбук, но остава в Инстаграм"}
{"url": "http://www.bnews.bg/article/256034-fevruari_zapochva_sas_slanchev_i_topal_den", "text": "\n Днес ще бъде предимно слънчево. След обяд над Западна България ще се появи разкъсана висока облачност. Ще духа слаб до умерен запад-северозападен вятър, който до вечерта в по-голямата част от страната ще стихне. Максимални температури между 9° и 14°, в северозападните райони малко по-ниски, в София - около 9°. Това съобщи дежурният синоптик Мартин Славчев от НИМХ. \r\n\r\n Над Черноморието ще бъде слънчево. В сутрешните часове по северното крайбрежие все още ще има значителна облачност, но тя бързо ще намалее. Ще духа до умерен запад-северозападен вятър, който до вечерта почти ще стихне. \r\n\r\n Максималните температури ще бъдат 10°-12°. Температурата на морската вода е 6°-7°. Вълнението на морето ще бъде 2-3 бала. Над планините ще бъде предимно слънчево. Ще духа умерен до силен западен вятър. Максимални температури на 1200 метра около 6°, на 2000 метра - около минус 1°. Атмосферното налягане ще бъде по-ниско от средното за януари. През деня ще се задържи почти без промяна. \r\n  \r\n \n\t\t\t\t\t\t", "date": "2019.02.01", "title": "Февруари започва със слънчев и топъл ден"}
{"url": "http://www.bnews.bg/article/256036-vesel_praznik_e_dnes_otbelyazvame_trifon_zarezan", "text": "\n Българската православната църква почита днес паметта на свети мъченик Трифон, наречен от народа Зарезан. \r\n\r\n Празникът бележи началото на пролетния сезон, когато започва резитбата на лозята. \r\n\r\n Свети Трифон живял праведно и загинал мъченически заради вярата си в Христос. \r\n\r\n Именно заради силната си вяра още от младини той бил надарен от Бога с лечителска дарба. По времето на гоненията срещу християните при римския император Декий Траян, управлявал от 249 до 252 г., Трифон бил арестуван, подложен на мъчения и осъден да бъде обезглавен. \r\n\r\n Точно преди да отсекат главата му, той се помолил да го стигне смъртта по-бързо, склонил глава и починал. \r\n\r\n Денят на свети мъченик Трифон се отбелязва първоначално у нас на 14 февруари, като Ден на лозаря. \r\n\r\n През 1968 г., след въвеждането на Григорианския календар от Българската православна църква, датите на църковните празници се изместват. Така паметта на свети мъченик Трифон започва да се отбелязва на 1 февруари, а Денят на лозаря – на 14 февруари. \r\n\r\n Трифоновден е включен към цикъл от три последователни дни, наречени Трифунци – 1, 2, 3 февруари. На 1 февруари се празнува Трифоновден, на 2 февруари – Сретение Господне, а на 3 февруари – свети Симеон. \r\n\r\n Притчата за Трифон Зарезан гласи: \r\n\r\n Един ден в началото на февруари Трифон се стъкмил да ходи да си подрязва лозето. По пътя си срещнал Светата Майка с пеленаче в ръце и ѝ се присмял. На Богородица ѝ домъчняло, но нищо не отвърнала. Само като минавала покрай къщата му, рекла на Трифоница: \r\n\r\n - Бягай на лозето да превържеш мъжа си, че си е отрязал носа. \r\n\r\n Затичала се Трифоница и видяла, че мъжът ѝ, малко „понаправил“ глава, подкастря старите израстъци. Той се учудил, като я видял така уплашена, а тя набързо споделила какво ѝ казала Дева Мария. Отново се присмял Трифон: \r\n\r\n - Аз да не съм пиян, та да си отрежа носа? Аз режа не така, а така – показал – и като замахнал с косера, клъцнал носа си. \r\n\r\n От тук идва и народното название на празника: Трифун Зарезан, Трифун Чипия, Трифун Пияницата... \r\n\r\n Днес имен ден празнуват: Радко, Рачо, Трифон, Трифонка, Лозан, Лозана, Гроздан, Гроздана, Веселин, Веско, Весо, Веселина, Веса, Радка, Секул, Маламка. \r\n \n\t\t\t\t\t\t", "date": "2019.02.01", "title": "Весел празник е днес - отбелязваме Трифон Зарезан!"}
{"url": "http://www.bnews.bg/article/256018-irina_tencheva_iska_120_bona_za_dzhipa_si", "text": "\n Ирина Тенчева реши да се раздели с любимия си джип „Тойота Ланд Крузер“. Съпругата на продуцента Иван Христов пусна обявата в сайт за автомобили, както и в социалните мрежи. Тя обстойно разказа колко преживявания и безценни моменти е изживяло семейството в този автомобил. За джипа, който е почти 4-годишен, блондинката иска 121 хиляди лева, писа „Уикенд“. \r\n\r\n Най-вероятно цената подлежи на коментари и може би ще отстъпи 2-3 хилядарки от исканата сума, но не повече. „В хладилника под лакътника винаги има безалкохолна бира и шоколад, а в системата й за домашно кино има повече филми, отколкото ще може да изгледа млад пенсионер до 100-тния си юбилей… Хора, обичаме тази кола. Като семеен албум е и искаме да си намери ново семейство, на което да донесе толкова радостни моменти, колкото нашето семейство имаше в нея“, рекламира возилото бившата водеща. \r\n\r\n Тя не издава причината за продажбата на колата, която получи като подарък след раждането на сина им Самуил, който се появи на бял свят през март 2015 г. Съпругът й има същото возило. Според приятелите на Ирина тя иска по-практична кола за ежедневието си, а джипът на продуцента ще бъде използван за семейни почивки.   \r\n \n\t\t\t\t\t\t", "date": "2019.02.01", "title": "Ирина Тенчева иска 120 бона за джипа си "}
{"url": "http://www.bnews.bg/article/256037-feysbuk_podgoni_falshivite_novini", "text": "\n Фейсбук закри стотици акаунти на група за разпространение на фалшиви новини, съобщава БГНЕС. Повечето от потребителите били базирани в Индонезия. \r\n\r\n Фейсбук действал след сигнал на местната полиция, която разбрала за съществуването на група, нарекла себе си \"Сарацен\". \r\n\r\n Постовете им достигнали до 170 000 потребители на социалната мрежа и 65 000 - в Instagram. \r\n\r\n Отделът на индонезийската полиция, който се бори с престъпленията в интернет, каза за Ройтерс, че групата публикувала предимно постове за религиозното и етническо напрежение в страната. \r\n\r\n Разследване показало, че членове на групата получавали банкови преводи за до 5000 щатски долара. \r\n \n\t\t\t\t\t\t", "date": "2019.02.01", "title": "Фейсбук подгони фалшивите новини"}
{"url": "http://www.bnews.bg/article/256041-harchim_1_2_mlrd_leva_godishno_za_alkohol", "text": "\n Българите са изразходвали около 1,7 процента от общите си разходи за алкохол, показват данни от анализ на Евростат за потреблението на спиртни напитки сред домакинствата в ЕС през 2017 г. Средният показател за ЕС е бил 1,6 на сто, като анализът изрично отчита, че в тези сметки не се включват разходите за алкохол, заплащани в ресторанти и хотели. \r\n\r\n Според данните на Евростат общите разходи на домакинствата у нас за алкохол да били в размер малко под 600 млн. евро или приблизително 1,2 млрд. лева, съобщи БТА. \r\n\r\n Тези цифри се потвърждават и от националната статистика, според която през 2017 г. едно домакинство у нас е похарчило средно по около 400 лева за алкохол /без разходите в ресторанти и хотели/, което при наличието на около 3 млн. домакинства у нас също отчита 1,2 млрд. лева изразходвани за спиртни напитки. \r\n\r\n Освен това пак по данни на НСИ около 15 на сто от българите са консумирали алкохол почти всеки ден или няколко пъти седмично /приблизително 1 милион души/, а веднъж месечно са консумирали алкохол 30 процента /приблизително 2,1 млн. души/. Всеки трети българин или около 30 процента съобщава, че не е консумирал алкохол в рамките на една година. \r\n\r\n Делът на мъжете, които са консумирали алкохол редовно или понякога, е бил почти 4 пъти по-висок от този на жените. Най-много алкохол са консумирали мъжете във възрастовата група 45-64 години, а при жените - 20-45 години. Всеки втори мъж е предпочитал да консумира концентрат, а всяка втора жена - вино. \r\n\r\n Тревожна тенденция е и засилената употреба на алкохол сред подрастващите, като средната възраст, при която е бил приеман за пръв път алкохол е била 13 години. За младежите от 13 до 18 години предпочитаният алкохол е бил бирата. \r\n\r\n През 2017 г. домакинствата в ЕС са изпили алкохол в размер на близо 130 милиарда евро или средно по 300 евро на всеки жител в ЕС, отчита Евростат. Анализът отново подчертава, че в тази сума не са били включени алкохолните напитки, заплащани в хотели и ресторанти в Евросъюза. \r\n\r\n Най-много средства, отделяни за алкохол са регистрирани в трите балтийски републики: Естония - 5,2 на сто от общите разходи на домакинствата там /622 млн. евро/, Латвия - 5 на сто /780 млн. евро/ и Литва - 4 на сто /или близо 1 млрд евро/. \r\n\r\n В противоположния край на скалата най-малко средства за алкохол са били отделяни от домакинствата в Испания /0,8 на сто или 5,5 млрд. евро/, Италия и Гърция - по 0,9 на сто или съответно по 9 млрд. евро и 1 млрд. евро. \r\n\r\n Страните, в които жителите са похарчили най-много средства за алкохол в ЕС са: Германия - 23 млрд. евро, Великобритания - 22 млрд. евро и Франция - 21 млрд евро. \r\n\r\n Най-малко средства за алкохол са похарчили жителите на Исландия - 280 млн. евро, Словения - 380 млн. евро и Люксембург - 470 млн. евро, отчита Евростат. \r\n\r\n Справка в сайта на СЗО показва, че за въпросния период средно в ЕС са се падали по 10 литра концентриран алкохол на глава от населението. \r\n\r\n Най-висок дял на употребявани концентрати е отчетен в Естония - по 15 литра на човек, а най-нисък в Швеция - по 7 литра на човек годишно. \r\n\r\n За страните от региона показателите са следните: България - 12 литра на човек, Румъния - 10 литра, Сърбия и Македония - по 9 литра, Гърция - 7 литра и Турция - 2 литра концентриран алкохол на глава от населението. \r\n\r\n     \r\n \n\t\t\t\t\t\t", "date": "2019.02.01", "title": "Харчим 1,2 млрд. лева годишно за алкохол"}
{"url": "http://www.bnews.bg/article/256039-ima_li_nezakonno_stroitelstvo_po_chernomorieto_otgovarya_dnsk", "text": "\n Днес излизат резултатите от проверката на Дирекцията за национален строителен контрол по Черноморието. \r\n\r\n Инспекциите бяха провокирани от недоволството на хората, а експерти обиколиха цялото Черноморско крайбрежие. В понеделник, заради нарушения, беше спряно строителството в района на къмпинг \"Арапя\" и на плаж \"Алепу\". А инвеститорът на къмпинг \"Градина\" сам се отказа от реализирането на строителството поне засега. Регионалният министър Петя Аврамова обяви, че е в сила забрана за строителство и на плаж \"Корал\".     \r\n \n\t\t\t\t\t\t", "date": "2019.02.01", "title": "Има ли незаконно строителство по Черноморието - отговаря ДНСК"}
{"url": "http://www.bnews.bg/article/256020-ventsi_stefanov_za_blagoy_i_zlatka_stiga_veche_s_tezi_dvamata", "text": "\n Венци Стефанов нито иска да коментира бившия си играч Благой Георгиев, нито го интересува как Джизъса прекарва времето си със Златка Райкова. Босът на ФК „Славия“ е категоричен, че екснационалът и плеймейтката са затворена тема за него. \r\n\r\n „Стига вече с тези двамата! Каквото съм имал да кажа за тях, съм го споделил. Няма какво повече да добавя, не искам да ги обсъждам. В момента нашият отбор е в Турция и аз като президент придружавам момчетата“, заяви в кратък разговор с репортер на „Уикенд“. най-колоритният футболен началник. \r\n\r\n Припомняме, че в края на 2018-а Венци отправи остра критика към Благо заради участието му в „Биг Брадър“ „като притурка“ на Мис Плеймейт. Георгиев пък се засегна от думите му и се закани да търси възмездие в съда. \r\n \n\t\t\t\t\t\t", "date": "2019.02.01", "title": "Венци Стефанов за Благой и Златка: Стига вече с тези двамата! "}
{"url": "http://www.bnews.bg/article/256035-novo_obvinenie_shte_poluchi_tsvetan_vasilev", "text": "\n Уриващият се зад граница от българското правосъдие Цветан Василев ще бъде подведен под отговорност до дни по ново обвинение за злоупотреби с пари на вложителите в КТБ. То е за отпуснат от трезора кредит в размер на 25 млн. евро на куха фирма, без дейност и без право на подобно солидно финансиране. Василев ще отговаря пред Темида заедно с двама бивши директори на КТБ – Александър Пантелеев и Георги Христов. Пантелеев вече се сдоби с обвинение за присвояване в особено големи размери за отпуснатия неправомерно кредит. В четвъртък под отговорност беше подведен и Георги Христов, пише \"Монитор\". \r\n\r\n Специализираната прокуратура твърди, че тримата са действали като организирана престъпна група. Двамата бивши изпълнителни директори са били подбудени от Цветан Василев, за да отпуснат заем от 25 милиона евро на вече публично известната офшорка, регистрирана на Британските Вирджински острови - „Далий Трейдинг Лимитед“ . По данни на държавното обвинение 330 000 евро от този неправомерно отпуснат от директорите на КТБ кредит са отишли във фирма на соцдепутатката Елена Йончева. Именно затова тя вече беше подведена под отговорност за пране на пари, но по друга линия и в съучастие с адвокат. \r\n\r\n   \r\n \n\t\t\t\t\t\t", "date": "2019.02.01", "title": "Ново обвинение  ще получи Цветан Василев "}
{"url": "http://www.bnews.bg/article/256038-opasnostta_ot_grip_ne_e_otminala", "text": "\n Статистиката показва, че болните от грип през последната седмица са намалели, пикът отминава, но все още опасност има, защото епидемията в страната остава. Това заяви в предаването „Тази сутрин” проф. Тодор Кaнтарджиев, директор на Националния център по заразни и паразитни болести. Той допълни, че тази година броят на болните не е много, но усложненията са много тежки. \r\n\r\n „Не бива да се подценява грипа – много тежка инфекция, с много усложнения. Всяка година умират хора от грип и то хиляди. През последните години епидемиите са малки, тази година случаите са доста по-малко в сравнение с миналата. Миналата седмица имахме 143 хил. души болни в страната”, заяви Кантаджиев. \r\n\r\n Директорът на Националния център по заразни и паразитни болести заяви, че през първите четири дни на тази седмица болните са с около 25% по-малко в сравнение с миналата седмица, което означава, че пикът на грипа е отминал, но трябва да забравяме, че сме в епидемия и грипът е опасно заболяване с много усложнения. \r\n\r\n „Тази седмица от една от столичните многопрофилна болница, всеки ден получаваме по два положителни резултата за енцефалит. Тази година има много възпаления на нервната система. Много е, други години такива усложнения не сме имали, при сравнително малък общ брой заболели”, каза здравният инспектор. \r\n\r\n Катарджиев заяви, че при грип, ако до 36 часа не се вземе антивирусно лекарство, състоянието на болния рязко се влошава. „На петия ден и да даваш свръхдози от тези лекарства, те не действат. Имунната система на болния съсипва мозъка, а не самия вирус”, допълни той. \r\n\r\n 2-годишно дете почина от дихателна недостатъчност в болницата в Пазарджик \r\n\r\n Здравният инспектор поясни, че при починалото в Пазарджик дете са се проявили късните усложнения след грипа – бактериалните инфекции, които са често срещани. Той допълни, че 20% от тези, които са направили подобна инфекция трябва да влязат в болница. \r\n\r\n „Свикнахме, че инфекции лесно се лекуват – не е така. Трябват правилните лекарства. Когато става дума за дете, колегите правят каквото могат. Просто усложненията са големи. Има склонност у нас да се подценяват изследвания, които са важни. При случая в Плевен, инфекцията на детето се е развила твърде бързо. Натрупва се рутина в лекарите, но обикновено се стараят”, каза Катарджиев и допълни, че за случая от Плевен не е изпратен материал за изследване. \r\n\r\n Здравният инспектор посочи, че има и добра новина – противогрипната ваксина тази година работи. „Канадският институт за заразни болести доказа, че той има 82% протекция над щама”, каза още Кантарджиев. \r\n \n\t\t\t\t\t\t", "date": "2019.02.01", "title": "Опасността от грип не е отминала"}
{"url": "http://www.bnews.bg/article/256046-andrea_pak_se_zaigra_s_fotoshop_snimki", "text": "\n Фолкпевицата Андреа вече прекалява с обработването на снимките си. \r\n\r\n Фолкпевицата Андреа вече прекалява с обработването на снимките си. Фотошопът се превърна в нейна запазена марка и дори критиките в социалните мрежи не са способни да я откажат от манията да се прави перфектна, каквато отдавна вече не е.  \r\n\r\n Половинката на Кубрат Пулев пусна провокативен кадър от почивката си в Тайланд. На него изпълнителката на \"Неблагодарен\" е под водата на красивия остров Фи фи  с нужната екипировка - очила, шнорхел и плавници. Явно се е отдала на популярното за региона гмуркане. А позата й е крайно смешна за под водата и си личи, че при нея всичко е с цел провокация и реклама.  \r\n\r\n  Чрез помощта на фотошоп Андреа се е направила съвершенна, като излязла от приказките русалка. Уви, на живо певицата отдавна се сбогува със сексапила, благодарение на който проби преди години. Заради здравословен проблем чалгарката качи рязко килограми, но явно не може да преживее тази промяна във външността си. Затова е решила поне на снимки да се радва на хубаво тяло, макар и доста пипнато. Снимките вижте  \r\n \n\t\t\t\t\t\t", "date": "2019.02.01", "title": "Андреа пак се заигра с Фотошоп (Снимки)"}
{"url": "http://www.bnews.bg/article/256042-bsp_pita_kade_e_bil_banov_4_godini_za_da_ne_kazhe_za_reketa", "text": "\n ГЕРБ са в паника, така че твърдят неистини и глупости. Те са уплашени и усещат, че концертът свършва и си отиват. Това заяви пред bTV заместник-председателят на ПГ на БСП Христо Проданов по повод аферата \"Ало, Банов съм\". \r\n\r\n Паниката е страшна при тях, объркали са се тотално и се чудят какво да направят, захапа Проданов управляващите. \r\n\r\n Вие представяте ли си някой чиновник, явно визирайки Ангел Ангел от Министерство на културата, а в последствие и от МОН, така да рекетира друг човек, недоумява Проданов. \r\n\r\n \"Къде е бил Банов четири години, за да не каже, че е бил рекетиран\", запита социалистът. \r\n\r\n По думите му Боил Банов е объркан в изказванията си. \r\n\r\n Проданов призова водещият на сутрешния блок да посъветва културния министър да не намесва децата си в скандала. \r\n\r\n Според БСП става въпрос за документна измама, но искат прокуратурата да си направи изследването и да се произнесе по случая. \r\n\r\n \"Ако се направи анализ на документите, ще се видят, че отговарят напълно на записите\", завърши Проданов. \r\n \n\t\t\t\t\t\t", "date": "2019.02.01", "title": "БСП пита: Къде е бил Банов 4 години, за да не каже за рекета?"}
{"url": "http://www.bnews.bg/article/256049-sreshtu_1000_leva_zdravi_romi_stavali_invalidi", "text": "\n Продължават разпитите след арестите в ТЕЛК - Ловеч. Разследващите проверяват има ли още замесени в схемата за освидетелстване на здрави пациенти и завишаване на процента инвалидност срещу подкуп. \r\n\r\n В четвъртък бяха задържани шефката на комисията и мъж, който е бил посредник между лекари и пациенти. От прокуратурата обаче обявиха, че в схемата са замесени всички от ТЕЛК - Ловеч и други лекари. Подкупите са били от 200 до 1000 лева. \r\n\r\n А в момента на задържането й шефката на комисията е била с над 20 000 лева в джоба си. От ГДБОП обявиха, че предстоят още арести.  Здрави роми са ставали инвалиди срещу рушвет от 1000 лева, пише \"Телеграф\". Председателят на ТЕЛК Ловеч - д-р Донка Минкова и посредник са били арестувани вчера сутринта при операция на ГДБОП. \r\n\r\n Според разследващите цялата комисия от 4-ма лекари е замесена, но към момента обвинения са повдигнати само на шефката и посредника. Очаква се останалите да бъдат разпитани и който се съгласи да говори срещу колегите си да се сдобие със статут на свидетел. \r\n  \r\n \n\t\t\t\t\t\t", "date": "2019.02.01", "title": "Срещу 1000 лева здрави роми ставали инвалиди"}
