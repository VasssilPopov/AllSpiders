{"url": "http://www.bnews.bg/article/256114-turski_klub_schupi_svetoven_rekord_22_transfera_za_2_chasa", "text": "\n Турски клуб счупи световен рекорд по скоростно извършване на трансфери, като успя да вземе и уреди картотеките на 22-ма играчи в рамките на 2 часа. \r\n\r\n Втородивизионният Елазъгспор нямаше право да привлича нови заради наказание от Турската федерация, но на 1 февруари, в последния ден от прозореца, постигна договорка санкцията да падне. \r\n\r\n Решението обаче дойде по факс в клуба само 2 часа преди затварянето на трансферния период и за това време Елазъгспор взе 22-ма нови футболисти. \r\n\r\n 12 от тях пристигат с постоянни контракти, оформени и подписани за невероятно малко време, а другите 10 са под наем. \r\n\r\n \"Свършихме нечувана работа, това е чудо\", каза президентът Селчук Озтюрк. \r\n\r\n Той обясни, че играчите са били постоянно на линия и готови да подпишат в момента, в който евентуално би дошло разрешението от федерацията. Щом това се е случило, започва офанзивата с документите и всичко приключило успешно. \r\n\r\n В тези два часа Елазъгспор успя да уволни и треньора си Орхан Кайнак, като сега ще търси нов. \r\n\r\n Просто в името на рекорда, без вероятно някой от тях да ви говори каквото и да било, ето списъкът с 22-мата трансферирани в клуба за 2 часа: \r\n\r\n  (под наем до лятото). \r\n \n\t\t\t\t\t\t", "date": "2019.02.02", "title": "Турски клуб счупи световен рекорд - 22 трансфера за 2 часа!"}
{"url": "http://www.bnews.bg/article/256123-hilyadi_balgari_posreshtnaha_stoichkov_i_istoriyata_v_london", "text": "\n Около 2000 българи напълниха лондонската зала Troxy, за да аплодират Христо Стоичков при представянето на книгата \"Историята\". \r\n\r\n Автобиографичното издание е написано в съавторство със спортния журналист Владимир Памуков и издадено от \"Софтпрес\". \r\n\r\n Книгата вече има голям успех у нас, а сега започва и нейният международен гастрол. \r\n\r\n Сънародниците ни в Лондон посрещнаха на крака най-успелия футболист в историята на България, който благодари на всички и обеща още с първите си думи: \r\n\r\n \r\n\r\n А тази работа се проточи и залата затвори врати чак около полунощ, след като и последният българин получи подпис върху книгата и се снима с единствения наш сънародник, печелил \"Златната топка\" във футбола. \r\n\r\n Стоичков ще представи книгата и в Барселона, а на 4 май е гастролът в Чикаго, който е градът зад Океана с най-голяма родна колония. \r\n\r\n   \r\n \n\t\t\t\t\t\t", "date": "2019.02.02", "title": "Хиляди българи посрещнаха Стоичков и \"Историята\" в Лондон"}
{"url": "http://www.bnews.bg/article/256124-guaido_protegna_raka_na_kitay_ot_pekin_lakonichni", "text": "\n Лидерът на опозицията във Венецуела, самопровъзгласил се за президент - Хуан Гуаrдо, заяви пред китайски вестник, че ще спази сключените споразумения с Пекин и се надява да започне възможно най-бързо диалог с Китай, предаде Франс прес. \r\n\r\n \"Подкрепата на Китай ще бъде много важна за стимулиране на икономиката на нашата страна и бъдещото ни развитие\", увери Гуайдо в интервюто пред в. \"Саут Чайна морнинг пост\". Той изрази готовност за създаване на конструктивни отношения и диалог с Китай. \r\n\r\n Тези коментари изглежда целят да разсеят неяснотата за бъдещите отношения с Китай, ако Гуаrдо заеме президентския пост, отбелязва АФП. Пекин е основен кредитор на Венецуела и също като Москва подкрепя президента Николас Мадуро. Водената от Гуаrдо венецуелска опозиция планира да организира днес протести с искане президентът да се откаже от властта. \r\n\r\n През септември Мадуро посети Китай и сключи споразумения в енергийния сектор и за добива на злато, опитвайки се да получи подкрепата на Пекин в политическата криза, която разтърсва Венецуела, припомня АФП. Вчера китайското външно министерство заяви, че е готово да постигне компромис с всички страни. \r\n\r\n Китай и Венецуела имат отдавнашно прагматично сътрудничество, подчерта вчера говорителят на китайското министерство на външните работи Гън Шуан. \"Нищо от това няма да се промени независимо от развитието на ситуацията\", подчерта той. \r\n \n\t\t\t\t\t\t", "date": "2019.02.02", "title": "Гуаидо протегна ръка на Китай, от Пекин лаконични"}
{"url": "http://www.bnews.bg/article/256119-istoritsi_otkriha_zagadachen_dreven_rakopis_za_kral_artur", "text": "\n В архива на Централната библиотека в Бристол, Англия, бе открит ръкопис от 13 в. с неизвестна досега версия на легендата за крал Артур и Мерлин, съобщава в. \"Гардиън\". \r\nИсторици попаднали на 7 фрагмента от пергамент в книга на френски учен от 15 в. В написания на ръка на старофренски език текст върху фрагментите се говори за битката при Треб, по време на която Мерлин вдъхновил войската на Артур и инициирал нападение, носейки знамето на рицаря на Кръглата маса сър Кей с изображение на дракон, който издишва пламък. \r\n\r\n Смята се, че ръкописът е версия на \"Историята на Мерлин\", която може да е част от текстове, известни като цикъл \"Ланселот-Граал\" или цикъл \"Вулгата\". Ръкописът се различава от други подобни текстове по незначителни детайли, включително имената на военачалниците, командващи войската на крал Артур. \r\nОсвен това в текста не се споменава, че по време на битката крал Клаудас - врагът на Артур и Мерлин, бил ранен в бедрото. \r\n\r\n По мнението на специалистите, ръкописът може да е онази версия на \"Вулгата\", която английският писател сър Томас Малъри е използвал като източник за книгата си \"Смъртта на Артур\". \r\n \n\t\t\t\t\t\t", "date": "2019.02.02", "title": "Историци откриха загадъчен древен ръкопис за крал Артур"}
{"url": "http://www.bnews.bg/article/256125-shefat_na_zdravnata_kasa_da_oblagat_s_danak_tsigarite_za_da_ima_pari_za_zdrave", "text": "\n 4,25 млрд. лева, отделени от държавата, и още поне толкова за плащания в системата - това е приблизителната сметка на необходимите пари за здравеопазване, такава сметка направи управителят на Националната здравноосигурителна каза (НЗОК) д-р Дечо Дечев пред Дарик радио. \r\n\r\n Той подчерта, че има механизми без да се увеличава здравната вноска да се добавят пари в системата. \r\n\r\n \"Например определена част от цената на кутиите с цигари да постъпва в този обществен фонд. И ако в България се пушат по около 3 млн. кутии цигари на ден, само по 50 стотинки да се отделят от тях, това са 1,5 млн. лв. на ден допълнителни средства, което прави по 500 млн. лв. на година само от цигарите\", обясни Дечев. \r\n\r\n По думите му така може да се попълни фондът без да се увеличава здравната вноска. \r\n\r\n Той призна също, че в системата има и вътрешни резерви, т.е. трябва парите на Здравната каса да се изразходват по-внимателно. \r\n\r\n Генералният проблем на здравната системата е, че има несъвпадение между здравния пакет и средствата, с които трябва да се плати той, каза още шефът на Здравната каса.  \r\n\r\n \"Съгласен съм с констатациите на Международния валутен фонд (МВФ), че здравеопазването в България е скъпоструващо, неефективно и с високи доплащанията. И трите неща са верни\", заяви д-р Дечев. Той посочи, че през 2002 г. в България е имало 17 000 отчетени случая на инсулти, а през 2018 г. - 52 000. \"Това е три пъти в повече при положение, че през 2002 г. сме били поне с 1 млн. души повече. И чух едно твърдение, че тогава болните не са били лекувани и затова не са се регистрирали. За мен това е меко казано наивно\", коментира управителят на НЗОК. \r\n\r\n \"Българинът в никакъв случай не боледува повече, отколкото боледуват други. Но голямата разлика е, че българинът не се лекува така, както трябва, за разлика от другите в Европейския съюз. По принцип ние сме еднакви като разходи, като изключим процента, който даваме за лекарства - при нас той е около 30%, което е с около 50% по-висок дял от общите разходи спрямо други европейски държави. Средният разход за медикаменти от публични средства е около 20% в други държави, а в някои и под 20%\", обясни д-р Дечев. \r\n\r\n По думите му за 2019 г. първичната извънболнична помощ ще бъде с около 18 млн. лв. повече, специализираната - с 20 млн. лв., а болничната - със 180 млн. лв. повече спрямо 2018 г. \r\n\r\n \"Но тези средства не позволяват всеки, който има нужда от направление, да го получи, защото не е възможно да удовлетворим всяко едно искане на пациент - да отиде да се прегледа при кардиолог, при уролог, при невролог и т.н. и за това да получи направление\", посочи той. \r\n\r\n \"Генералният проблем на системата е, че има несъвпадение между здравния пакет, който определя какви заболявания влизат в този основен пакет, и средствата, с които трябва да се плати това, на което човек има право. Това, което трябва да се направи, е или да се намалят дейностите, които се гарантират с този пакет, или да се увеличи бюджетът за тях\", каза още Дечев. \r\n\r\n  Според него обаче българското общество не е готово да дава повече пари за здравеопазване. \"Обществото няма против да дава милиарди за лотарийни билети например, но не иска да дава за здраве по някаква причина\", каза още той. \r\n \n\t\t\t\t\t\t", "date": "2019.02.02", "title": "Шефът на Здравната каса: Да облагат с данък цигарите, за да има пари за здраве!"}
{"url": "http://www.bnews.bg/article/256074-kameliya_todorova_omazhi_ednata_bliznachka", "text": "\n Певицата Камелия Тодорова стана баба. Известната изпълнителка организира скромна артистична сватба за една от двете си дъщери съвсем наскоро. Певицата, която има две деца от покойния си съпруг Майкъл Кунстман, омъжи дъщеря си Рейчъл Роу за дългогодишния й приятел Страхил. \r\nРейчъл, която подобно на майка си се изявява на музикалната сцена и то доста успешно, изрично настояла събитието да се запази в тайна от пресата. Майка й уважила желанието й и до последно криела за щастливата новина, пише \"Ретро\". Малцина били избрани да присъстват на събитието, а най-щастлива била майката на младоженката. Камелия обичала като свое дете зет си, защото израснал пред очите й. Двамата с дъщеря й са заедно от 17 години и той също се занимава с музика, като в момента е един от най-популярните и иновативни диджеи в цял свят. \r\nРейчъл и Страхил не само са женени, но и работят заедно по различни проекти от години. Другата дъщеря на Камелия—Мириам също има сериозен приятел, който се занимава с музика, но вместо и тя да хване микрофона, предпочита да се изявява като мениджър на голяма компания. \r\nВ същото време Камелия не се притеснява, че може да стане баба, още повече, че и двете й наследнички не крият амбициите си да станат майки и то скоро. Единственото, което притеснява певицата е как ще успява да помага и на двете си наследнички, ако решат да раждат едновременно. \r\n  \r\n \n\t\t\t\t\t\t", "date": "2019.02.02", "title": "Камелия Тодорова омъжи едната близначка "}
{"url": "http://www.bnews.bg/article/256108-kal_po_ulitsite_izkara_zhitelite_na_shumen_na_protest", "text": "\n Жители на Шумен излязоха на протест заради калта по улиците на областния град. Според тях без автомобил е невъзможно преминаването през калното поле. Проблемът е от няколко години, след като е реализиран проект за подмяна на канализация. \r\n\r\n Преди проекта, улицата е била с макадамова настилка. От общината обещават да я възстановят в същия вид напролет.  \r\n\r\n „Следващият етап е да бъде проектирана и асфалтирана тази улица, но в момента това не е по силите на общината”, посочи инж. Боян Тодоров, зам.-кмет на Шумен. \r\n\r\n Цялостно асфалтиране ще струва един милион лева. Затова не е сигурно кога подписката, внесена от хората, ще се увенчае с успех. \r\n \n\t\t\t\t\t\t", "date": "2019.02.02", "title": "Кал по улиците изкара жителите на Шумен на протест"}
{"url": "http://www.bnews.bg/article/256122-d_r_angel_kunchev_gripnata_epidemiya_zamira", "text": "\n Има спад на заболяванията от грип в страната, съобщи пред БНР Ангел Кунчев, главен държавен здравен инспектор. Все още е висок делът на заболелите от грип в столицата. \r\n\r\n \"През по-ранната изтекла седмица средно за страната заболеваемостта достигна близо 240 на 10 000, което е достатъчно високо, но пък започна бърз спад и през цялата изтекла вече седмица отбелязахме такъв спад. Постепенно излязоха и тези 8 области от първите, които всъщност я достигнаха - Бургас, Стара Загора, Хасково, Ямбол, Перник. Същото ще се случи и с останалите, които се включиха малко по-късно. В София все още заболеваемостта е сравнително висока, каза Кунчев. \r\n\r\n Според него епидемията ще продължи и в началото на следващата седмица, но очаква, че от средата на предстоящата седмица още области ще излязат от грипната епидемия, така че съвсем очевидно започва спад на заболеавемостта\". \r\n\r\n От днес се отменя грипната ваканция в област Кърджали, а от вчера - в област Бургас. Грипна епидемия има все още в 18 области на страната, в София - град грипната ваканция продължава до 5-ти февруари. \r\n\r\n От началото на епидемията от грипа починаха над 10 души. Последни бяха майка и дъщеря от Гоце Делчев. Сред починалите имаше и малки деца. \r\n \n\t\t\t\t\t\t", "date": "2019.02.02", "title": "Д-р Ангел Кунчев: Грипната епидемия замира"}
{"url": "http://www.bnews.bg/article/256110-ekskluzivno_v_barekov_i_bayraktarov_bez_tsenzura_elena_yoncheva_s_nesmetno_bogatstvo_spored_imushtestvenata_deklaratsiya", "text": "\n Скандални разкрития относно имуществото на Елена Йончева бяха представени днес в предаването \"Бареков и Байрактаров без цензура\", което се излъчва всяка събота от 10:30ч. на живо по телевизия \"Евроком\". Водещите представиха имуществената декларация на същата, в която липсват съгласно чл. 4 ал. 2 от действащият по това време закон за публичност на имуществото двете последни колони, които са изключително важни. Едната от тях е за правен начин на придобиване на имуществото, а другата засяга произхода на средствата.  \r\n\r\n В първата част на декларацията е описано имуществото на Елена Йончева, което се състои от няколко апартамента, магазин, гараж и вила, всичките на територията на София, които са придобити за 0 лева в годините 2005 - 2006. Само един от апартаментите на въпросната е придобит през 80-е години на миналия век за 10 000 лева.  \r\n\r\n През 2015 година, госпожа Елена Йончева е придобила няколко декара гора в Панчарѐво, за скромната сума от 451 000 лева. В по - долна графа в декларацията, същата е записала, че има вземане от 100 000 лева от фирма, обявена в несъстоятелност. Няма никаква информация относно това коя е фирмата.  \r\n\r\n В общи линии, декларацията показва, че Елена Йончева е един много заможен човек.  \r\n\r\n Николай Бареков заключи темата, като поясни, че Йончева няма право да говори като бивш служител на ТВ7, на която евродепутатът бе изпълнителен директор, защото никога не е била такава и не е имала трудовоправни отношения с телевизията. \r\n\r\n Водещият попита защо Елена Йончева все още не е дадена на НАП и не е подложена на процедурата, през която самият Бареков премина, когато Прокуратурата се самосезира и предприе мащабна проверка на него и семейството му.  \r\n\r\n Имуществената декларация на Елена Йончева може да видите  . \r\n \n\t\t\t\t\t\t", "date": "2019.02.02", "title": "ЕКСКЛУЗИВНО в \"Бареков и Байрактаров без цензура\": Елена Йончева с несметно богатство според имуществената ѝ декларация!"}
{"url": "http://www.bnews.bg/article/256111-shte_se_radvame_na_neobichayno_toplo_i_v_nedelya", "text": "\n През нощта ще бъде предимно ясно, със слаб югозападен вятър в източната половина от страната. Минималните температури ще са от 0-2 градуса в северозападните райони до 6-8 градуса на изток. В сутрешните часове в низините и котловините видимостта ще бъде намалена. \r\n\r\n В неделя ще преобладава слънчево време с разкъсана средна и висока облачност. Югозападният вятър ще се усили, ще е умерен, след обяд - временно силен и с него температурите значително ще се повишат. Максималните температури ще са предимно между 12 и 17 градуса, по-ниски на места в Северозападна България. Атмосферното налягане ще се повиши и ще е малко над средното за месеца. \r\n  \r\nВ планините ще е предимно слънчево, с разкъсана средна и висока облачност, но ще бъде доста ветровито. Ще духа силен, по високите и открити части - до бурен юг-югозападен вятър. Максималната температура на височина 1200 м ще е около 9 градуса, на 2000 м - около 3 градуса. \r\n\r\n По Черноморието ще преобладава слънчево време. Временни увеличения на облачността ще има над южните райони, без валежи. Ще духа умерен, след обяд и силен южен вятър. Максимални температури от 12 градуса в северните до 17 градуса в южните райони. Температурата на морската вода е 6-7 градуса. Вълнението на морето ще е 2-3 бала. \r\n  \r\nВ началото на следващата седмица все още ще бъде доста по-топло от обичайното. В понеделник облачността ще е разкъсана, предимно висока и средна, по-значителна над Западна България. Вятърът ще отслабне. \r\n  \r\nВъв вторник над Дунавската равнина ще преобладава облачно и мъгливо време, на отделни места е възможно и да преръми. Над останалата част от страната ще има разкъсана облачност, предимно висока. Вятърът ще бъде от изток, по-късно през деня в източните райони - от изток-североизток и ще се усили. С него ще нахлува сравнително студен въздух и температурите ще започнат бързо да се понижават. \r\n\r\n През нощта срещу сряда от югозапад ще завали дъжд, в планините над 1000 м - сняг. В сряда превалявания от дъжд ще има в по-голямата част от страната, на повече места и повече като количество - в Западна България. В четвъртък и петък в Западна България от северозапад, в Източна - от североизток, понижението на температурите ще продължи. \r\n  \r\nВсе още на места ще има и превалявания, в четвъртък на повече места в Северна България, в петък - в Източна. Първия ден в Предбалкана и високите котловинни полета на Западна България, втория - в североизточните райони дъждът ще премине в сняг, но от запад валежите ще спрат. В събота ще е без валежи, но ще остане със значителна облачност. Вятърът и в източните райони ще се ориентира от запад-северозапад и ще отслабва. \r\n \n\t\t\t\t\t\t", "date": "2019.02.02", "title": "Ще се радваме на необичайно топло и в неделя"}
{"url": "http://www.bnews.bg/article/256112-hvanaha_kradetsa_na_statuyata_na_apolon_v_sofiya", "text": "\n Полицията залови крадеца на статуята на Аполон Медикус от минералната баня в центъра на София. \r\nМъжът е арестуван за 72 часа и е обвинен за кражбата на статуята. \r\n\r\n Според източници на bTV става дума за човек с много регистрации за кражба в цялата страна. \r\n\r\n Задържаният е 37-годишен криминално проявен мъж от Козлодуй. Той е арестуван в четвъртък вечерта в кв. \"Лозенец\". Прокуратурата ще поиска той да остане за постоянно зад решетките. \r\n\r\n Статуята на Георги Чапкънов изчезна на 14 декември заедно с бронзовите чучури на чешмите. Две седмици по-късно статуята беше намерена в двор близо до местопрестъплението. \r\n \n\t\t\t\t\t\t", "date": "2019.02.02", "title": "Хванаха крадеца на статуята на Аполон в София"}
{"url": "http://www.bnews.bg/article/256109-rusiya_se_otteglya_ot_dogovora_za_likvidirane_na_raketite", "text": "\n И Русия се оттегля от Договора за унищожаване на ядрените оръжия. Това обяви президентът на страната Владимир Путин. На среща с министри той каза, че Москва започва да разработва нови ракети. Освен това, президентът забранил на членовете на правителството да стартират преговори със САЩ по темата. \r\n\r\n Решението идва, след като Вашингтон потвърди, че се оттегля от подписания по времето на Студената война Договор за ликвидиране на ракетите със среден и малък обсег. Американците твърдят, че Русия нарушава споразумението. В събота Путин пък отправи същото обвинение към американците. \r\n\r\n Редица държави осъдиха разпадането на споразумението и изразиха опасения за начало на нова надпревара във въоръжаването.  \r\n \n\t\t\t\t\t\t", "date": "2019.02.02", "title": "Русия се оттегля от Договора за ликвидиране на ракетите"}
{"url": "http://www.bnews.bg/article/256116-misteriya_s_travma_na_svetovniya_8_uplashiha_se_za_sartseto_mu", "text": "\n Световният №8 в тениса Доминик Тийм уплаши щаба на австрийския отбор и феновете си, след като \"лекарска забрана\" го спря от мача за Купа \"Дейвис\" този уикенд срещу Чили. \r\n\r\n Двубоят в Залцбург бе анонсиран с участието на Тийм, но 48 часа преди него Доминик се оттегли от тима. Официално - заради преумора. \r\n\r\n \"Разбира се, бихме искали той да ни помогне - каза съотборникът му в австрийския състав Денис Новак. - Но е сериозно, когато лекарите кажат, че не бива да играеш\". \r\n\r\n Треньорът на Тийм - Гюнтер Бресник, също говори по темата, след като в австрийски медии се появиха дори информации, че причината е тежък сърдечен проблем и нещата са много по-сериозни от обикновена умора. \r\n\r\n \"Притеснително е, че нямаме още никаква диагноза и никой не успява да разбере на какво се дължи тази преумора - каза треньорът. - Доминик не се чувстваше добре още в Мелбърн, а и преди това на подготовката. Разбира се, че съм притеснен! Когато здрав човек като Дом прави настинки три пъти за шест седмици, тече му кръв от носа още по време на втори сет в мача, а сега не може да тренира... Разбира се, има притеснение.\" \r\n\r\n Тийм е минал пълни кръвни изследвания, но диагноза продължава да не е поставена. Лекарите са уверили Бресник, че не става дума за проблем със сърдечния ритъм, който не е нарушен. \r\n\r\n Световният №8 се очакваше днес да пристигне в Залцбург при отбора и да опита да се включи в тренировката на облекчен режим, без да има шанс да играе. Просто, за да е близо до съотборниците и да ги подкрепи. \r\n\r\n   \r\n \n\t\t\t\t\t\t", "date": "2019.02.02", "title": "Мистерия с травма на световния №8, уплашиха се за сърцето му"}
{"url": "http://www.bnews.bg/article/256115-tezhka_katastrofa_kray_stamboliyski_zaginal_e_mladezh", "text": "\n Тежка катастрофа със загинал младеж е станала в ранните часове на деня в Стамболийски, съобщи пловдивската полиция. Сигналът е подаден в 1,10 часа. 22-годишен с лек автомобил форд се е блъснал в дърво и издъхнал. \r\n\r\n Пристигналите на място екипи от полицията и Спешна помощ констатирали смъртта на младежа зад волана. Справката установила, че той е неправоспособен шофьор. Ударът в дървото бил толкова силен, че от форда се разхвърчали отломки, които нанесли материални щети по паркиран на близо друг автомобил. \r\n\r\n Извършен е пълен оглед на произшествието. Полицията изяснява причините и обстоятелствата около тежкия пътен инцидент. Служители от районното управление продължават да работят по случая. Уведомена е окръжната прокуратура в Пловдив. \r\n\r\n   \r\n \n\t\t\t\t\t\t", "date": "2019.02.02", "title": "Тежка катастрофа край Стамболийски! Загинал е младеж!"}
{"url": "http://www.bnews.bg/article/256101-barekov_s_pikantna_informatsiya_za_mesechnite_vaznagrazhdeniya_na_karakachanov_i_lyuba_kulezich", "text": "\n Преди дни прокуратурата обяви, че Елена Йончева е получила от КТБ над 333 000 евро, като от тях всеки месец си е нареждала определената от самата нея заплата в размер на 12 720 лева. Журналистката, която получи обвинение за пране на пари, е категорична, че не е влизала в никакви схеми с КТБ и Цветан Василев, а e заснемала документални филми за ТВ7. \r\n\r\n „Коректно БГ“ потърси Николай Бареков, който по това време беше шеф в ТВ7. Той разкри заплатите и на някои от другите водещи в телевизията, включително на лидера на ВМРО Красимир Каракачанов. \r\n\r\n „Само искам да вметна, че когато Йончева е взимала 12 000 лева месечно, моята заплата е била три пъти по-ниска от нейната. Замислете се върху този факт. Красимир Каракачанов бе предложен от Цветан Василев като негов роднина и приятел. По думите на Василев лидерът на ВМРО имал проблеми и трябваше да го назначим в ТВ7 по негова молба. Понеже тази молба ми дойде като гръм от ясно небе – беше в началото на 2012 г., казах на Василев, че бюджетът на телевизията вече е приет и няма пари за такъв човек. Василев помоли да се плаща на Каракачанов заплата от 10 000 лева. Отвърнах му, че това е космическа, фантастична заплата.Точните ми думи бяха, че това ще взриви нюзрума, при положение че звезди в телевизията като Миа Сантова, Диляна Гайтанджиева и Асен Иванов взимаха по 2000 лева. Накрая се разбрахме ТВ7 да плаща по граждански договор 5000 лева на Каракачанов. Цветан Василев ми каза: „Ще плащам на Красимир на ръка, в плик 5000 лева всеки месец.” За мен това беше много изненадващо, дори обидно. Но след като спомена, че са роднини, нямах повече въпроси, защото ми стана ясно, че става дума за шуробаджанащина. За мен беше важно на опазя нюзрума“, заяви Николай Бареков. \r\n\r\n Евродепутатът коментира и случая на Люба Кулезич. „Нейното предаване беше външна продукция, но фирмата й със сигурност не беше офшорка. Специално за Кулезич аз настоявах тя да бъде част от телевизията и лично я поканих. През своята фирма Люба прибираше не малък хонорар като водещ – чисто към 40 000 лева месечно“ \r\n\r\n Бареков призна, че схемата с офшорките му е предлагана на три пъти, но той отказал. \r\n \n\t\t\t\t\t\t", "date": "2019.02.02", "title": "Бареков с пикантна информация за месечните възнаграждения на Каракачанов и Люба Кулезич!"}
{"url": "http://www.bnews.bg/article/256118-ruski_voenni_sistemi_vremenno_oslepyavat_protivnika", "text": "\n Военноморският флот (ВМФ) на Русия получи нови системи, с които може временно да се ослепи противникът, предава агенция РИА Новости, цитиран от \"Фокус\". Холдингът \"Роселектроника\", част от държавната корпорация \"Ростех\", започна да инсталира визуално-оптическа станция 5П-42 \"Филин\" за ВМФ на Русия. С това съоръжение противникът може да бъде ослепен. Информацията информационната агенция е получила от пресслужбата на компанията. \r\n\r\n В момента един комплект от станцията е инсталиран на фрегатата \"Морски адмирал Касатонов\", която минава през производствени изпитания. Вторият е на фрегата \"Морски адмирал на СССР Горшков\", която през 2018 година беше зачислена в състава на военноморския флот на РФ. Предвижда се монтажът на такава апаратура да се извърши и на две фрегати от проект 22350. В момента те се строят в завод \"Северная верфь (корабостроителница - бел. ред.)\". \r\n\r\n Станция \"Филин\" е разработена от АО \"Опытный завод \"Интеграл\". Тя е предназначена за въздействие върху визуално-оптически и оптико-электронни канали за наблюдение нощем и при мрачно време и за прицел в стрелкови оръжия, както и в оръжия за близък бой, които се използват срещу надводни кораби и катери на ВМФ. Действието на станцията се основава на модулация на яркостта на световното излъчване, при която се получава временно разстройство на очите. \r\n \n\t\t\t\t\t\t", "date": "2019.02.02", "title": "Руски военни системи временно ослепяват противника"}
{"url": "http://www.bnews.bg/article/256117-seriya_ot_magnitni_buri_shte_trevozhat_horata_i_dnes", "text": "\n Очакват ни серия от магнитни бури. Пикът на изригванията ще е на 1-ви и 2-ри февруари. \r\n\r\n \"Магнитните бури рефлектират върху психиката на здравите хора. По време на тези изригвания често се будим през нощта. Сънуваме доста повече и получаваме главоболие, ставаме раздразнителни\", каза пред Нова телевизия психиатърът Веселин Герев. \r\n\r\n По думите му психиката ни е отвикнала на магнитното поле. \"Движим се в превозни средства и сме обградени от дебели бетонни стени. Тези фактори намаляват естествения магнитен фон на Земята. И, когато има слънчеви изригвания, ние ги усещаме\", допълни той. \r\n\r\n \"Количеството на бурите през последните години е ниско. На 31 януари късно вечерта е имало по-сериозно изригване на Слънцето. Скалата за измерване на магнитното поле е от 0 до 9. Смята се, че до 3 полето е спокойно\", коментира доцент Татяна Трифонова от Института по геофизика. \r\n\r\n Тя допълни, че магнитното поле на Земята се влияе от процесите, които се случват със Слънцето. На 19 и 20 февруари се очакват нови изригвания. Според доц. Трифонова те не са толкова опасни, но все пак хората с хронични заболявания трябва да бъдат по-внимателни. \r\n\r\n \"Магнитното поле разширява кръвоносните съдове. Особено чувствителни към това са сърцето и мозъкът. От там идват честите проблеми. Хората, които страдат от депресия, получават облекчение от магнитните бури\", каза още психиатърът Веселин Герев. \r\n \n\t\t\t\t\t\t", "date": "2019.02.02", "title": "Серия от магнитни бури ще тревожат хората и днес"}
{"url": "http://www.bnews.bg/article/256120-ekskluzivno_izchezna_bankerkata_ot_dulovo_obvinena_za_krazhba_na_188_000_leva", "text": "\n Банковата служителка от Дулово, която беше обвинена за източване на 188 000 лева от сметка на клиент, не е настанена в силистренската болница. \r\n  \r\nСпоред окръжния прокурор на Силистра в петък 29-годишната жена е трябвало да бъде приета в инфекциозното отделение, след като получила криза в ареста. Директорът на здравното заведение обаче съобщи за NOVA, че тя е била там на преглед в четвъртък. \r\n  \r\nЛекарите преценили, че трябвало е да я приемат за лечение, но жената не се явила. Прокуратурата и полицията не са получили уведомление от обвиняемата или от неин адвокат, че е избрала да се лекува в друго здравно заведение. \r\n  \r\nВъпреки внесената парична гаранция от 10 000 лева и наложената забрана за напускане на страната, може да се наложи прокуратурата в Силистра да я обяви за издирване. \r\n \n\t\t\t\t\t\t", "date": "2019.02.02", "title": "ЕКСКЛУЗИВНО! Изчезна банкерката от Дулово, обвинена за кражба на 188 000 лева!"}
{"url": "http://www.bnews.bg/article/256107-glasat_na_naroda_pred_barekov_i_bayraktarov_riskat_ot_vlizaneto_na_balgariya_v_evrozonata_e_golyam_i_posledstviyata_mogat_da_badat_pagubni_anketa", "text": "\n Днес в предаването \"Бареков и Байрактаров без цензура\", което се излъчва всяка събота на живо по телевизия \"Евроком\", водещият и известен като най - неудобният български парламентарист Димитър Байрактаров, представи анкета, която е провел в личния си Фейсбук профил. Същата е с въпрос, адресиран към обществото \"ЗА или ПРОТИВ въвеждане на еврото в България\".  \r\n\r\n В анкетата са взели участие повече от 800 български граждани. Резултатите са недвусмислени и категорично показват противопоставянето на хората на влизането на България в еврозоната. 90 процента от гласуващите са против въвеждането на еврото. Според потребителите, тази стъпка би представлявала риск за държавата и последствията от нея могат да бъдат пагубни. Николай Бареков е единственият български евродепутат, против въвеждането на еврото в България. \r\n\r\n Някои граждани смятат, че тези хипотетични промени са част от стратегия на ЕС, която води до обезлюдяване на България, изсмуква свежия интелект на страната под прикритието за свободно движение на хора. Според коментарите на други, бедната прослойка на обществото ще обеднее двойно, а тази със финансови възможности, ще бъде облагодетелствана, като доходите им ще нараснат отново в двоен размер.  \r\n\r\n За примери бяха дадени страни като Гърция, Италия и Испания, които след промяна на валутата, бяха застигнати от тежка икономическа криза. Страни, с които България трудно може да бъде сравнена по отношение на жизнен стандарт. \r\n\r\n Преобладаващата част от анкетираните споделят, че българският народ бива лишен от право на мнение и съответният акт не зависи от него. Хората се чувстват нечути, пренебрегнати и без право на глас.  \r\n\r\n \r\n \n\t\t\t\t\t\t", "date": "2019.02.02", "title": "Гласът на народа пред Бареков и Байрактаров: Рискът от влизането на България в еврозоната е голям и последствията могат да бъдат пагубни! (АНКЕТА)"}
{"url": "http://www.bnews.bg/article/256103-otbelyazvame_sretenie_gospodne_i_petlyovden", "text": "\n Днес е Сретение Господне – един от четирите празника в православието, посветени на Божията майка. \r\n\r\n 40 дни след раждането на Исус Христос, Дева Мария занесла своя Младенец в Йерусалимския храм. Така повелявал Мойсеевият закон, който заповядвал всяко първородно дете от мъжки пол да бъде представяно пред Бога. В храма отишъл и старецът Симеон, който отдавна очаквал да види Спасителя. Той поел Христос от ръцете на майка му, прегърнал го и казал пророческите думи, че е видял спасението на хората. \r\n\r\n По повод празника във всички епархии на Българската православна църква ще бъдат отслужени празнични литургии.  \r\n\r\n Днес, според народния календар, е и Петльовден. Приема се за празник на мъжките рожби. Смята се, че е свързан с времето на еничарстовото и кръвния данък. Тогава семействата със синове белязвали портите си в кръв от петел, за  да заблудят властите, че от техните къщи вече са взети момчета за еничари. Така опитвали да ги спасят.  \r\n \n\t\t\t\t\t\t", "date": "2019.02.02", "title": "Отбелязваме Сретение Господне и Петльовден"}
{"url": "http://www.bnews.bg/article/256106-prostotiyata_tsvetanova_vsichki_pochitat_zhertvite_na_komunisticheskiya_rezhim_samo_toy_gi_chestva", "text": "\n Днес почитаме паметта на жертвите на комунистическия режим, само господин Цветанов ги чества. \r\n\r\n Асо Асов \r\n\r\n Бележка на АФЕРА: Простотията Цветанов няма граници. И в честването. \r\n\r\n \r\n \n\t\t\t\t\t\t", "date": "2019.02.02", "title": "ПРОСТОТИЯТА ЦВЕТАНОВА. ВСИЧКИ ПОЧИТАТ ЖЕРТВИТЕ НА КОМУНИСТИЧЕСКИЯ РЕЖИМ, САМО ТОЙ ГИ ЧЕСТВА!"}
{"url": "http://www.bnews.bg/article/256104-stoyanka_mutafova_praznuva_rozhden_den_i_70_godini_stsenichna_kariera", "text": "\n Днес е рожденият ден на голямата актриса Стоянка Мутафова. 97-мия си рожден ден тя ще отпразнува на сцената. Тази вечер в зала 1 на НДК заедно с почитателите си, Госпожа стихийно бедствие ще отбележи и 70 години сценична кариера. \r\n\r\n Билетите за спектакъла отдавна са изкупени, а на сцената, за да я поздравят с артистични изпълнения ще излязат Йорданка Христова, Силвия Кацарова, Тоника, Албена Павлова, Ненчо Илчев и много други обичани артисти. Да пожелаем на голямата Стояна - здраве и още много години да се радва на народната любов. \r\n\r\n „Хората ме питат щастлива ли съм, че съм доживяла - да, макар че, някой път ме е яд, че лошо ходя вече, но пък виждам свят, хора, радвам се, че виждам  и тогава се обръщам към Господ - и аз понякога вярвам, понякога-  не вярвам и казвам: \"Господи, благодаря ти, че ме има\", сподели актрисата.   \r\n\r\n   \r\n \n\t\t\t\t\t\t", "date": "2019.02.02", "title": "Стоянка Мутафова празнува рожден ден и 70 години сценична кариера"}
{"url": "http://www.bnews.bg/article/256066-sofi_marinova_vze_misis_baba_za_shaferka", "text": "\n Ромската перла Софи Маринова избра носителката на титлата „Мисис Баба“ Дони Василева – Чачова,  за своя шаферка. Фолк певицата и възлюбеният й Тодор Давидов – Гринго вече са готови с приготовленията за пищната си сватба, която предстои през март. Младоженците се похвалиха с луксозни халки, изработени от злато и черни диаманти. По план певицата ще е с две рокли, а шаферките ще блестят в еднакви тоалети – по идея на булката, писа „Телеграф“. \r\n\r\n Софи и Гринго ще сключат граждански брак на 5 февруари. Шаферките ще са 4 на брой – Мис Баба Дони Василева – Чачова, нейната дъщеря Роси, кметицата на Владая Тони Иванова и близка приятелка на Софи. \r\n\r\n Тортата ще е „царствена“, казва Маринова. „Ще пускаме гълъби, ще има много-много снимки“, с широка усмивка споделя певицата. На програмата са поканени голяма част от нейните колеги. \r\n\r\n Бъдещото семейство си е наело и прислуга. „Има жена, която чисти стаите и подрежда, било то дрехи, бижута, сервизи. Аз успявам един път в месеца да си подредя сама нещата, затова имам нужда от помощник. Гринго обаче не обича друг да подрежда нещата му, дава само на мен“, споделя Софи. \r\n \n\t\t\t\t\t\t", "date": "2019.02.02", "title": "Софи Маринова взе Мисис Баба за шаферка! "}
{"url": "http://www.bnews.bg/article/256102-dokoga_shte_prodalzhi_fevruarskata_prolet", "text": "\n До 5 февруари ще се радваме на истински топло за сезона време. На места живакът в термометрите ще скочи до 20 градуса. Това каза в ефира на „Събуди се” синоптикът от НИМХ Анастасия Стойчева. \r\n\r\n Пролетното време обаче няма да се задържи особено дълго. Още от 6-и февруари ще започне бавно понижение на температурите. Но те няма да падат под нормите. Ще започнат и превалявания от дъжд. По-големи ще бъдат количествата на валежите в Южна България. А по високите места те ще преминават в сняг. \r\n\r\n Второто и третото десетдневие на месеца ще бъдат по-студени. \r\n\r\n Най-ниската температура, измерена у нас през февруари, е била минус 36 градуса. Тя е отчетена през 1950 г. в Севлиево. Пак в същия град, но през 2016 г., е измерена и най-високата стойност за страната ни за този период от годината – 26,7 градуса. \r\n \n\t\t\t\t\t\t", "date": "2019.02.02", "title": "Докога ще продължи февруарската пролет?"}
{"url": "http://www.bnews.bg/article/256105-sasht_prashtat_humanitarna_pomosht_na_venetsuela", "text": "\n САЩ възнамеряват да изпратят хуманитарна помощ на Венецуела. Това ще се случи въпреки отказа на президента Николас Мадуро.  \r\n\r\n Това заяви помощникът на президента на САЩ за националната сигурност Джон Болтън. Той направи изявлението в \"Туитър\". \r\n\r\n В него съветникът настоява, че е време Мадуро да се оттегли от власт. Помощта ще бъде приета от временния президент Хуан Гуайдо, пише още Болтън.  \r\n\r\n По-рано вицепрезидентът Майк Пенс в реч във Флорида поиска на диктатурата на Мадуро да бъде сложен край.  \r\n\r\n Администрацията на Белия дом даде ясен сигнал, че подкрепя Хуан Гуайдо за нов държавен глава на Венецуела. Той вече получи разрешение да се разпорежда с активи на родината си в САЩ. \r\n\r\n Гуайдо получи подкрепата на редица страни, сред които са САЩ и ЕС, аМадуро само на Русия и Турция. Решаваща е обаче подкрепата на военните, които вече обявиха случващото се в страната за преврат. \r\n\r\n Групата от Лима се обяви категорично против каквато и да е военна интервенция във Венецуела за свалянето от власт на президента Николас Мадуро. \r\n \n\t\t\t\t\t\t", "date": "2019.02.02", "title": "САЩ пращат хуманитарна помощ на Венецуела"}
{"url": "http://www.bnews.bg/article/256121-ohranata_na_speshna_pomosht_gorna_oryahovitsa_veche_e_fakt", "text": "\n От днес в Центъра за спешна медицинска помощ в Горна Оряховица вече има физическа охрана. \r\n\r\n До това се стигна след нареждане на здравният министър Кирил Ананиев, който разпореди още в началото на седмицата да бъде отпуснат бюджет за назначаване на охрана в проблемния център. \r\n\r\n От днес на място в спешна помощ охрана ще има от 18.00 до 6.00 ч. сутринта, като при кризисни ситуации медиците ще могат да разчитат на два допълнителни екипа, които ще реагират веднага на сигнали. \r\nДо няколко седмици се очаква и в линейките да бъдат монтирани паникбутони за бърз достъп до частната охранителна фирма. \r\n\r\n Това накара и медиците да оттеглят молбите си за напускане, които подадоха след поредния случай на насилие в спешният център, при който 35-годишна жена от ромски произход нападна с юмруци фелдшера Наталия Армянова. \r\n \n\t\t\t\t\t\t", "date": "2019.02.02", "title": "Охраната на Спешна помощ Горна Оряховица вече е факт"}
{"url": "http://www.bnews.bg/article/256113-vas_dyunite_na_koral_sa_postaveni_po_kasno_na_kadastralnata_karta", "text": "\n Докато не отпадне строителната забрана от 2014 г. за плаж Корал, там не може да се строи. Забраната е въведена, докато проектите не се приведат в съответните проекти със Закона за биологичното разнообразие и със Закона за опазване на околното среда. Това обясни председателят на Върховния административен съд (ВАС) Георги Чолаков, пред bTV. \r\n\r\n Това, което се случва по Черноморието не е добре, но важното е дали е допустимо и по закон, отбеляза още той. По думите му до острата реакция се е стигнало, защото имало публикации, че ВАС е разрешил строителството на плаж \"Корал\". \r\n\r\n \"Историята със строителството на плаж Корал се развива още от 2006-2007 година, когато са издадени разрешителни за строеж. През 2007 г. тези разрешителни, които са предмет на сегашните производства, са изпратени на РДНСК за проверка. До този момент РДНСК-Бургас не е реагирала и не е приела, че има някакъв проблем при разрешението за строеж, но към 2007 г. са действали и други закони. Не е имало такива изисквания, каквито има в момента по Закона за биологичното разнообразие и Закона за опазване на околната среда. Въпросните дюни, за които се твърди, че са налични, са нанесени много по-късно в кадастралната карта. Към момента, когато са издаване разрешенията за строеж, тези територии са били урбанизирани. Някой не е нанесъл тази дюна - кадастъра или местната власт\", посочи председателят на ВАС. \r\n\r\n Проверяваме дали това разрешение за строеж от 2007 година е било законосъобразно издадено към онзи момент, посочи още Чолаков. \r\n\r\n \"Едно разрешение за строеж може да се обяви за нищожно, ако е издадено при допуснати груби нарушения на правилата\", обясни Чолаков. За пример той посочи, че нарушение е ако разрешението е трябвало да го издаде главният архитект на община Царево, а го е издал главният архитект на община София. \"Втората предпоставка е, ако разрешението е издадено там, където изобщо не може да се строи. - като защитена територия. Това обаче не е защитена територия\", отбеляза Георги Чолаков. \r\n\r\n \"В практиката си съм имал много казуси за строителство по Черноморието. Държавата отскоро взе да мисли за тези дюни, отскоро защитава своите природни забележителности. Собственикът, който има дюна, трябва да бъде обезщетен от държавата, тъй като тя е изключителна държавна собственост. Държавата трябва ясно да е разписала къде не може да се строи и да се знае предварително. И предприемачите трябва имат права\", посочи съдията. \r\n\r\n Решенията на Върховния административен съд по нашумелите дела, свързани с екологията, не са взимани под натиск, каза още председателят на ВАС Георги Чолаков. Като доказателство той посочи, че последните две решения са предизвикали и критики (за \"Корал\"), и похвали (по повод парк \"Пирин\"). \r\n \n\t\t\t\t\t\t", "date": "2019.02.02", "title": "ВАС: Дюните на \"Корал\" са поставени по-късно на кадастралната карта"}
