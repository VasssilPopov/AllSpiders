{"url": "http://www.bnews.bg/article/256859-yozil_predpochita_da_ne_igrae_i_da_ostane_sas_sashtata_zaplata", "text": "\n Най-скъпоплатеният играч на Арсенал Месут Йозил продължава да отказва да напусне клуба, въпреки искането на треньора Унай Емери и ръководството. \r\n\r\n Халфът печели по 350 хиляди паунда на седмица и не е готов да се раздели с възнаграждението, дори и да има възможността да играе ежеседмично футбол. \r\n\r\n Йозил дори не пътува за гостуването на БАТЕ Борисов в Лига Европа, въпреки че наставникът разчиташе на него в груповата фаза. \r\n\r\n Към момента няма отбор, който да е готов да плати 18 милиона годишно в заплати на играча, което оставя Арсенал в задънена улица. \r\n\r\n Опция е германецът да бъде даден под наем и заплатата му да бъде разделена между \"артилеристите\" и новия клуб, но Йозил категорично отказва подобен трансфер. \r\n\r\n Играчът държи сделката да е перманента. \r\n \n\t\t\t\t\t\t", "date": "2019.02.16", "title": "Йозил предпочита да не играе и да остане със същата заплата"}
{"url": "http://www.bnews.bg/article/256854-zaradi_pozhar_evakuiraha_tsyal_blok_v_sofiya", "text": "\nПожар горя в апартамент в жилищна кооперация в жк „Хиподрума” в София.\r\n\r\nНяма пострадали, съобщи МВР. Заради задимяване са евакуирани живущите в блока. \r\n\r\nПо първоначални данни пожар е възникнал в апартамент на 5 етаж в жилищен блок. Веднага към мястото са изпратени 4 пожарни коли, стълба и линейка.  Огънят е локализиран. \n\t\t\t\t\t\t", "date": "2019.02.16", "title": "Заради пожар евакуираха цял блок в София"}
{"url": "http://www.bnews.bg/article/256853-barekov_prekratyava_razgovorite_s_vsichki_politicheski_formatsii_yavyava_se_samostoyatelno_na_evrovota", "text": "\n Евродепутатът Николай Бареков прекратява преговорите с всички патриотични формации, “Презареди България - ББЦ” ще се яви самостоятелно на предстоящия през месец май евровот. Това стана ясно в предаването \"Бареков и Байрактаров без цензура\", което се излъчва всяка събота на живо от 10:30 часа по телевизия Евроком. \r\n\r\n Като аргумент за това свое решение той посочи умишления заговор на всички политически партии срещу българския народ. Бареков недвусмислено заяви, че на тези европейски избори той няма място за коалиция с подобни формации и \"Презареди България\" отива сама на европейските избори. \r\n\r\n Като \"заговор срещу българския народ\" евродепутатът определи решението на НС за реформи в Изборния кодекс, само няколко месеца преди вота. Бареков нарече този акт \"срамна сделка на патрЕотите с ДПС и ГЕРБ\". \r\n\r\n Според евродепутата това е посегателство върху правото на избор на хората, и като цяло върху основни демократични принципи. Случващото се той ставни с аферата \"Костинброд\", но три месеца преди изборите с главни участници ГЕРБ, ДПС и НФСБ и с любезното съдействие на \"Атака\", ВМРО и лицето Веселин Марешки. \r\n\r\n Според Бареков Цветан Цветанов си е признал, че ГЕРБ вече е подвластен на ДПС в името на запазването на властта и именно заради това е гласувано за отпадане на преференцията. \r\n\r\n В качеството си на евродепутат и лидер на политическа формация, която има квота в ЦИК, Бареков обяви, че ще сезира президента Румен Радев за среднощните “пладнешки” промени в Изборния кодекс като противоречащи на Конституцията. Той заяви, че също така ще уведоми и всички европейски институции. \r\n\r\n Бареков подчерта, че въпреки извършеното предателство спрямо българските граждани, като българин и патриот няма да възпрепятства кандидатурата ПП \"Атака\" в Алианс на Европейските консерватори и реформисти, а напротив ще продължи да я подкрепя. \r\n\r\n \"Не съм алчен и егоист, за да искам само моята българска партия да бъде представена в голямото семейство на консерваторите, в лично естество аз съм достатъчно добре приет, признат на най-високо ниво”, уточни той. \r\n\r\n Тази седмица евродепутатът заминава за форум на консерваторите в Рим, заедно с делегация на “Презареди България”. Бареков обяви, че покана за участие е отправил и към ръководството на ПП \"Атака\", за да бъдат приети като пълноправен член на Алианса. \r\n \n\t\t\t\t\t\t", "date": "2019.02.16", "title": "Бареков прекратява разговорите с всички политически формации, явява се самостоятелно на евровота!"}
{"url": "http://www.bnews.bg/article/256858-mvnr_predupredi_za_povishen_risk_ot_terorizam_v_severna_makedoniya", "text": "\n Българските граждани, посещаващи Северна Македония в следващите дни, да отчитат съобщенията за повишен риск от терористични атаки, предупредиха от Министерство на външните работи. \r\n\r\n Посолството на България в Скопие информира, че на 15 февруари около 20 часа МВР на Северна Македония публикува съобщение, което гласи: \"Полицията на Република Северна Македония проведе оперативно-технически мерки и обиски на няколко обекти, свързвани с потенциални планове и намерения за извършване на терористични актове на територията на РСМ от страна на радикални структури, поддръжници на групировката \"Ислямска държава\". \r\n\r\n Два часа по-късно американското посолство в Скопие обяви публично съобщение, че е налице повишен риск от терористични атаки, подтикнати от екстремистки идеологии на територията на Северна Македония и с препоръки към своите граждани да избягват посещенията на обекти и мероприятия, определяни като \"меки цели\". \r\n\r\n По този повод МВнР препоръчва на българските граждани, посещаващи Република Северна Македония в следващите дни, да отчитат съобщенията за повишен риск от терористични атаки. \r\n\r\n Сигнали и молби за съдействие при бедствени ситуации се приемат денонощно в МВнР от дирекция \"Ситуационен център\" на: тел. +359 2 948 24 04; +359 2 971 38 56, е-mai: crisis@mfa.bg, както и на дежурните телефони и електронна поща на българските дипломатически и консулски представителства. \r\n \n\t\t\t\t\t\t", "date": "2019.02.16", "title": "МВнР предупреди за повишен риск от тероризъм в Северна Македония"}
{"url": "http://www.bnews.bg/article/256860-15_godishna_tsiganka_prebi_s_metalna_traba_pensioner_i_go_ograbi", "text": "\n Непълнолетно момиче от ромски произход преби с метална тръба възрастен мъж в борованското село Добролево, съобщиха от Областната дирекция на МВР във Враца. \r\n\r\n За инцидента съобщил в петък сутринта личният лекар на 69-годишния И.И. Пристигналите на място криминалисти установили, че побоят е извършен два дни по-рано - на 13 февруари около 15.30 часа. \r\n\r\n Извършителката - 15-годишво момиче откраднало 160 лева от пребития мъж. \r\n\r\n Пострадалият е транспортиран с реаномобил в болницата в Бяла Слатина, където медиците установили, че е със счупен десен крак. 69-годишният мъж е прехвърлен в МБАЛ \"Христо Ботев\", а за живота му няма опасност, допълват от полицията. \r\n\r\n Биячката е задържана за 24 часа в ареста на РПУ-Бяла Слатина. \r\n\r\n По случая е образувано бързо производство. \r\n \n\t\t\t\t\t\t", "date": "2019.02.16", "title": "15-годишна циганка преби с метална тръба пенсионер и го ограби!"}
{"url": "http://www.bnews.bg/article/256862-parvo_v_bnews_otvlyakoha_dete_v_grad_dolna_banya", "text": "\n Третокласник от гр. Долна баня е бил отвлечен днес следобед. \r\n\r\n Бях микробус спрял пред училището, докато децата излизали от учебните си занятия, когато неидентифициран мъж дръпнал детето, качил го в буса и потеглили с мръсна газ. \r\n\r\n Не след дълго мястото гъмжало от патрули на полиция и Жандармария, твърдят местни.   \r\n\r\n От детето все още няма никаква информация. По случая се води разследване. \r\n\r\n БиНюз продължава да следи случая. \r\n\r\n \r\n \n\t\t\t\t\t\t", "date": "2019.02.16", "title": "ПЪРВО В BNEWS! Отвлякоха дете в град Долна баня!"}
{"url": "http://www.bnews.bg/article/256855-bezdomnik_stana_litse_na_frenska_modna_marka", "text": "\n Френската модна марка А И Ем Експерианс избра парижки бездомник за първата си рекламна кампания, съобщи в. \"Фигаро\". \r\nИзбраникът на модната марка, специализирана в производството на якетата и канадки, се казва Марко. Той е бездомник, но е и уличен творец от шести район на френската столица. Марко живее на улицата от десетина години. \r\nВ продължение на две седмици Марко ще може да бъде видян на рекламните афиши на модната марка. На тях той носи канадка и държи четка за рисуване. Ликът на Марко се вижда на 3600 плаката из целия Париж. \r\nНачалото на модната марка бе поставено през октомври от Марси дьо Султре, който е създател и на друга марка, наречена Виконт А. Първото яке, произведено от марката А И Ем Експерианс, беше подарено на Марко още в навечерието на зимата. Между Марко и Дьо Султре приятелството датира обаче от 2008 г., малко след като бизнесменът се устроил на улица \"Сен Пер\", където живеел Марко. \r\nЗа ролята си на модел Марко получава 500 евро в брой заради използването на лика му за рекламни цели. Останалата част от възнаграждението му е подсигурена под формата на откриване на кредит в местен супермаркет, където Марко ще може да си пазарува, без да плаща. \r\n \n\t\t\t\t\t\t", "date": "2019.02.16", "title": "Бездомник стана лице на френска модна марка"}
{"url": "http://www.bnews.bg/article/256861-otnovo_protest_na_zhaltite_zhiletki_v_parizh", "text": "\n Хиляди демонстранти от движението „жълти жилетки“ се събраха на 14-ия си пореден протест в центъра на Париж, съобщава Ройтерс. Демонстрацията се провежда при засилени мерки за сигурност, макар няколкото марша във френската столица да бяха обявени като мирни. \r\n\r\n Първите демонстранти се събраха на символичната за „жълтите жилетки“ локация край Триумфалната арка преди да се отправят към Айфеловата кула по централните парижки улици. \r\n\r\n Друг протест, планиран за днес, се организира срещу антисемитските вандалски прояви от последните няколко седмици, които предизвикаха безпокойство в цялата страна. \r\n\r\n Някои от „жълтите жилетки“ изразиха антисемитски възгледи онлайн и по време на протестите, което предизвика безпокойството на френските власти, че демонстрациите се радикализират. \r\n \n\t\t\t\t\t\t", "date": "2019.02.16", "title": "Отново протест на \"жълтите жилетки\" в Париж "}
{"url": "http://www.bnews.bg/article/256851-sasht_podkrepi_pravoto_na_indiya_na_samozashtita_sreshtu_napadenieto_nad_kashmir", "text": "\nСъединените щати подкрепи правото на Индия на самозащита срещу трансгранични нападения, предаде \"Ройтерс\", позовавайки се на външното министерство на Индия.\r\n\r\nПремиерът Нарендра Моди предупреди за отговор, след като пакистанската войнствена група пое отговорността за самоубийствената атака срещу военен конвой в четвъртък, в която бяха убити 44 полицаи.\r\n\r\nПравителството на Индия заяви, че има доказателства, че групата, Jaish-e-Mohammad (JeM), е получила подкрепата на Пакистан и е поискала Исламабад да предприеме действия. Пакистан осъди нападението и отхвърли твърденията на Индия.\r\n\r\nСъветникът по национална сигурност на САЩ Джон Болтън разговаря с индийския си колега Аджит Довал в петък вечер, като обеща да помогне на правосъдието за тези, които стоят зад атаката.\r\n\r\n\"Двете НСА обещаха да работят заедно, за да гарантират, че Пакистан ще престане да бъде безопасно убежище за ДжеМ и терористични групи, които са насочени към Индия, САЩ и други в региона\", заяви външното министерство.\r\n\r\n\"Те решиха да принудят Пакистан да отчете задълженията си съгласно резолюциите на САЩ\", добави той.\r\n\r\nИндия в продължение на години обвинява мюсюлманския Пакистан в подкрепа на сепаратистките бунтовници в разделения Кашмир.\r\n\r\nПакистан отрича това, като казва, че предлага само политическа подкрепа на потиснатите от мюсюлманите хора в региона на Хималаите.\r\n\r\nМоди, на който му предстоят избори в следващите месеци, свика събрание на политическите партии, за да изгради подкрепа за действия срещу Пакистан.\r\n\r\nКогато дойде на власт начело на индуистки националистически алианс през 2014 г., Моди обеща да преследва строга връзка с Пакистан. Двете държави са воювали три пъти след обявяването на независимост от Великобритания през 1947 г., два пъти над Кашмир.\r\n\r\nАтаката идва в труден момент за Пакистан, който се бори да привлече чуждестранни инвестиции и да предотврати кризата с плащанията, като бързо намалява валутните си резерви под 8 млрд. долара. \n\t\t\t\t\t\t", "date": "2019.02.16", "title": "\r\nСАЩ подкрепи правото на Индия на самозащита срещу нападението над Кашмир"}
{"url": "http://www.bnews.bg/article/256843-dimitar_stoyanov_iskam_vsichki_deto_sega_shte_se_kandidatirat_za_nov_mandat_kato_evrodeputati_sega_da_izlyazat_i_da_obyasnyat_kak_sa_glasuvali_po_chetvartata_i_petata_direktivi_sreshtu_izpiraneto_na_pari", "text": "\n Във фейсбук попаднахме на коментар на политика Димитър Стоянов по повод гласуването по Четвъртата и Петата Директиви срещу изпирането на пари и кандидатурите за предстоящите избори. Вижте какво написа той в личният си профил в социалната мрежа.  \r\n\r\n \r\n\r\n Искам всички, дето сега ще се кандидатират за нов мандат като евродепутати, сега да излязат и да обяснят как са гласували по Четвъртата и Петата Директиви срещу изпирането на пари. Същите, заради които всеки гражданин де факто бива превръщан в агент на Д(АН)С, ще трябва да се обучава и да прилага правила срещу изпирането на пари и ако, видите ли, нещо му се сторело подозрително, длъжен е да отиде да докладва на Д(АН)С. А Д(АН)С какво ще прави? \r\n\r\n Ще седи и ще чака да постъпва доноси и пасквили? Вярно е, че нашят ЗМИП отива много по-далеч от самата Четвърта Директива (въвеждането на Петата и заедно с нея, както се казва, най-доброто, предстои), но все пак и Четвъртата си я бива, мамата си трака. \r\n\r\n Измислиха най-после да постигнат това, което Троцки с ЧК, Сталин с НКВД и техните изтърсачета като ЩаЗи и нашенската ДС не можаха да направят. Всеки, абсолютно ВСЕКИ гражданин - агент. Задължен да се обучава постоянно, да следи постоянно и постоянно да донася. И под какъв благовиден предлог само, а? Борба с прането на пари и финансирането на тероризма. Credat iudaeus Apella, non ego!* Перачите ще продължават да си перат, тях пожелателни директиви и закони не ги ловят. Но ако трябва да цапнем някой неудобен, ох колко подходящо. Доносче в Д(АН)С. \r\n\r\n Три дена стотици хиляди законоуважаващи български граждани се занимаваме с това да се замозавеждаме на отчет в Д(АН)С. Евалла, машаллах! И става дума най-вече за предприемачите, за свободните професии и за неправителствените организации. Т.е. за най-продуктивната, най-независимата и най-инициативната част от нацията и за гражданското общество?! За политическите партии въобще няма да отварям дума. \r\n\r\n Особено интересно ми е мнението на Светослав Малинов и на Демократична България по въпроса. На Andrey Kovatchev, като виден радетел срещу престъпленията на режима и специално - ДС, също? \r\n\r\n Интересно ми е също да се изкажат и Висш Адвокатски Съвет и Софийска адвокатска колегия, които също три дена се чудят и се маят трябвало ли адвокатите да подават планове, ако нямали служители. И цялото пенене е щото на Д(АН)С им хрумнало, че пуснали примерен план за тези случаи, та може би трябвало. И не се намери един да заеме някакво категорично професионално мнение. Накрая от ВАдС дори отидоха на летучка в Д(АН)С и весело ни съобщават, как, не - не трябвало. В 14 ч. в последния ден от срока, много добре свършена работа, браво! \r\n\r\n Та питам САК и ВАдС - забелязахте ли чл.111 от ЗМИП, който ОТМЕНЯ ПРОФЕСИОНАЛНАТА ТАЙНА?! И това въпреки чл.34, параграф 2 от Директивата, който изрично защитава професионалната тайна?!?!?! Питахте ли на летучката така ли ще бъдат тарашени адвокатските кантори в бъдеще - под предлог за съмнение за изпиране на пари?! По доносче може би?! Ами много ясно, че така! \r\n\r\n Да, и аз не ги бях видял тези неща, но за това имаме колегия и висш съвет - за да не сме всички на всяка манджа мерудия. В момента съм бесен и говоря остро и саркастично. Всеки има право понякога да се ядоса. Очаквам САК и ВАдС да поставят този въпрос възможно най-спешно и особено ВАдС да излезе с официално становище! \r\n\r\n *латински израз, в преносен превод - \"Тия ги разправяй на някой друг\" \r\n \n\t\t\t\t\t\t", "date": "2019.02.16", "title": "ДИМИТЪР СТОЯНОВ: Искам всички, дето сега ще се кандидатират за нов мандат като евродепутати, сега да излязат и да обяснят как са гласували по Четвъртата и Петата Директиви срещу изпирането на пари"}
{"url": "http://www.bnews.bg/article/256848-severna_makedoniya_predotvrati_teroristichen_akt_arestuvani_sa_20_dushi", "text": "\n Властите в Република Северна Македония предотвратиха терористично нападение, съобщиха местните медии, цитирани от БГНЕС.  \r\n\r\n Това е станало след сигнал от посолството на САЩ в страната. Вътрешното министерство на страната предприе оперативни мерки и претърсвания на няколко места, където може да бъдат извършени терористични нападения от членове на радикални структури, свързани с ИДИЛ. В акцията са арестувани 20 членове на ИДИЛ. Операцията е продължила над 5 часа в повечето градове на страната, заловено е и голямо количество оръжие. \r\n\r\n Посолството на САЩ в Скопие предупреди, че съществува повишен риск от терористично нападение на територията на Република Северна Македония. „Наблюдава се повишен риск от терористични атаки в Северна Македония, вдъхновени от екстремистка идеология. Терористичните организации и лица, вдъхновени от екстремистка идеология, възнамеряват да атакуват цивилни граждани, включително американски граждани в чужбина. Терористите все повече използват по-малко сложни методи за нападения срещу групи от хора на обществени места, включително използване на пистолети, превозни средства и остри предмети”, посочва се в съобщението на посолството, разпространено на неговия сайт. \r\n\r\n Екстремистите са склонни към нападения срещу \"меки цели\" като търговски центрове и пазари, летища, хотели, клубове и ресторанти, религиозни сгради, училища, паркове, както и обществени събития като спортни състезания, политически митинги, демонстрации, празнични събития, тържества, предупреждава дипломатическата мисия на САЩ. \r\n \n\t\t\t\t\t\t", "date": "2019.02.16", "title": "Северна Македония предотврати терористичен акт, арестувани са 20 души"}
{"url": "http://www.bnews.bg/article/256844-slancheva_sabota_s_maksimalni_temperaturi_mezhdu_5_i_10", "text": "\n В събота ни очаква слънчево време с максимални температури между 5° и 10°. \r\n\r\n Сутринта на места в низините и котловините видимостта ще бъде намалена. Облачността ще продължи да се разкъсва и намалява и над по-голямата част от страната ще се установи слънчево време, най-късно в източните райони. \r\n\r\n Ще духа слаб западен, в Източна България – до умерен северозападен вятър. \r\n\r\n Дневните температури ще се повишат и максималните ще са между 5° и 10°. \r\n\r\n Над Черноморието облачността ще е значителна – ниска слоеста, но ще е без валежи. След обяд облачността ще се разкъсва и намалява. Максимални температури по Черноморието ще са между 6° и 8°. Температурата на морската вода е 6 –  7°. \r\n\r\n Над планините също облачността ще намалее до предимно слънчево време. Ще духа умерен, по високите и открити части – до силен североизточен вятър. Максималната температура на височина 1200 метра ще е около 2°, на 2000 метра – около минус 4°. \r\n \n\t\t\t\t\t\t", "date": "2019.02.16", "title": "Слънчева събота с максимални температури между 5° и 10°"}
{"url": "http://www.bnews.bg/article/256850-avtobus_na_stolichniya_gradski_transport_se_blasna_v_stalb", "text": "\nНови инцидент с автобус на столичния градски транспорт. Автобус 108 катастрофира рано тази сутрин на улица „Илиенско шосе”. Пострадали няма.\r\n\r\nНа 52-годишния шофьор му прилошава, губи управление и се удря в крайпътен стълб. Той е прегледан на място от екип на Спешна помощ и е освободен за домашно лечение, съобщиха пред bTV от Центъра за спешна медицина . \r\n\r\n\r\nВ автобуса е имало един пътник, който не е пострадал.\r\nДиректорът на Столичния автотранспорт, заяви, че водачът е бил с нормален работен график - почивал е в събота и неделя миналата седмица, било е предвидено да бъде в почивка от утре. \r\n\r\nКатастрофиралият автобус е откаран в гараж „Земляне” за ремонт. Пострадала е предната му част. \n\t\t\t\t\t\t", "date": "2019.02.16", "title": "Автобус на столичния градски транспорт се блъсна в стълб"}
{"url": "http://www.bnews.bg/article/256857-vikat_speshna_pomosht_v_sada_zaradi_dimitar_zhelyazkov", "text": "\n Екип на спешна помощ беше извикан в съда заради тежкото състояние на Димитър Желязков - Митьо Очите. Искането беше направено от адвоката му, който припомни, че Желязков има и ТЕЛК. \r\n\r\n Пред съда върнатият снощи у нас Желязков каза, че кърви. Прокуратурата от своя страна твърди, че снощи той е бил прегледан при приемането му в ареста. \r\n  \r\nВ крайна сметка се наложи съдът да отложи заседанието по мярката за неотклонение за 17.30 ч. \r\n\r\n Желязков окачестви обвиненията към него като несериозни и заяви, че се притеснявал за здравето си. Разказа, че бил в Турция на лекар, след операция. \r\n \n\t\t\t\t\t\t", "date": "2019.02.16", "title": "Викат спешна помощ в съда заради Димитър Желязков"}
{"url": "http://www.bnews.bg/article/256846-tovaren_vlak_s_vagoni_propan_butan_deraylira_na_gara_plovdiv", "text": "\n Товарен влак на частен жп превозвач дерайлира на гара Пловдив днес малко след 4 ч., съобщи кореспондент на bTV. \r\n\r\n В композицията има 27 вагона с пропан-бутан. Инцидентът е станал при транзитно преминаване на влака за Пловдив. Композицията идва от Сърбия. \r\n\r\n Заради инцидента е преустановено е движението на влаковете между Пловдив и Филипово, съобщиха от Национална компания „Железопътна инфраструктура” (НКЖИ). \r\n\r\n Дерайлирали са първите три вагона. Районът е отцепен – експерти извършват проверка на място. \r\n\r\n При инцидента няма пострадали и няма опасност за населението, уточниха от НКЖИ. \r\n \n\t\t\t\t\t\t", "date": "2019.02.16", "title": "Товарен влак с вагони пропан-бутан дерайлира на гара Пловдив "}
{"url": "http://www.bnews.bg/article/256847-mityo_ochite_e_v_aresta_na_natsionalnata_sledstvena_sluzhba", "text": "\n Турция предаде на българските власти Димитър Желязков – Митьо Очите. Той вече се намира в ареста на Националната следствена служба. Соченият за наркобос Желязков беше екстрадиран у нас снощи с полет от Истанбул. \r\n\r\n С белезници и конвоиран от Съдебна охрана, Димитър Желязков беше върнат в България. \r\n\r\n На 2 август миналата година службите арестуваха в Бургас и региона група за рекет, физически тормоз и разпространение на наркотици. Арестуваните се оказаха приближени на Митьо Очите. Той беше обявен за издирване, а ден по-късно - задържан в хотел в Истанбул. Обвиненията му са същите като на задържаните в България. \r\n\r\n В Истанбул заедно с Митьо – Очите беше задържан и заместник-председателят на общинския съвет от БСП в Бургас Бенчо Бенчев. С тях бил и  бившият депутат от ДПС Несрин Узун, който, според твърденията на прокуратурата, е направил резервациите за стаите в хотела. Отново според прокуратурата, Митьо Очите стигнал до Турция два дни преди залавянето му с микробус, собственост на фирма на Бенчев. \r\n\r\n „Просто така се случи, че бях на неудобно място с неудобни хора”, заяви тогава Бенчев. \r\n\r\n А Несрин Узун разказа какво се е случило във вечерта на арестите.  Тогава по думите му бил на вечеря с Бенчев. \r\n\r\n „След вечерята, аз вместо да го оставя да се прибере с такси, го взех с моята кола, за да го оставя. Като пристигнахме и видяхме, че беше арестуван въпросният български гражданин, които са го търсили с Интерпол”, заяви тогава Несрин Узун. \r\n\r\n Узун отрича той и Бенчев да са били задържани и казва, че са оказали пълно съдействие на местните власти.  Нашите власти пък казаха, че очакват Димитър Желязков на българска земя. \r\n\r\n Още този уикенд Специализираният съд в София ще гледа мярката за неотклонение на Димитър Желязков. \r\n \n\t\t\t\t\t\t", "date": "2019.02.16", "title": "Митьо Очите е в ареста на Националната следствена служба"}
{"url": "http://www.bnews.bg/article/256852-malar_iska_nay_malko_19_godini_zatvor_za_manafort", "text": "\nРобърт Мълър - спецпрокурорът, разследващ руската намеса в американската политическа система, поиска присъда от 19 до 24 години за бившия шеф на щаба на Доналд Тръмп - Пол Манафорт, предаде Би би Си.\r\n\r\nПо същество това е равносилно на доживотна присъда за 69-годишния Манафорт, посочва изданието Axios.\r\n\r\nПрез август миналата година съдът в щата Виржиния призна Манафорт за виновен по 8 обвинения - за банкови и данъчни измами.\r\n\r\nОт своя страна Манафорт се призна за виновен за нарушаване на банковото законодателство и укриване на банкови сметки.\r\n\r\n\r\nИма и второ дело, по което срещу него са повдигнати обвинения за пране на пари и нарушаване на правилата за регистрация на чуждестранни лобисти. Преди да оглави щаба на Тръмп Манафорт е работил с експрезидента на Украйна Виктор Юнукович.\r\n\r\nМанафорт сключи сделка със следствието по второто дело във Вашингтон, като се призна за виновен в сговор и опит за оказване на влияние върху свидетели.\r\n\r\nВ края на ноември Мълър заяви, че бившият шеф на щаба на Тръмп е нарушил условията на сделката и на няколко пъти е давал фалшиви показания. Впоследствие стана ясно, че обвинението няма да иска смекчаване на присъдата.\r\n\r\nСамият Манафорт не признава, че е нарушил споразумението.\r\n\r\nПреди няколко дни федералният съд във Вашингтон постанови, че той наистина е нарушил условията на сделката. \n\t\t\t\t\t\t", "date": "2019.02.16", "title": "Мълър иска най-малко 19 години затвор за Манафорт"}
{"url": "http://www.bnews.bg/article/256845-mazh_otkri_ogan_v_golyama_kompaniya", "text": "\n Мъж откри огън в база на голяма спедиторска компания в Съединените щати. Засега няма потвърдена информация за жертви. \r\n\r\n Инцидентът е станал в градчето Аурора, в покрайнините на Чикаго. На място са пристигнали полицейски екипи и линейки. \r\n\r\n От местните болници съобщават за много ранени, без да се уточнява техният брой. \r\n\r\n Пострадали са и 4-ма полицаи. \r\n \n\t\t\t\t\t\t", "date": "2019.02.16", "title": "Мъж откри огън в голяма компания"}
{"url": "http://www.bnews.bg/article/256849-vloshilo_se_e_sastoyanieto_na_27_godishniya_mazh_zarazen_s_morbili", "text": "\n Влошило се е състоянието на 27-годишния мъж, заразен с морбили. Той е преместен в интензивното отделение на болницата в Благоевград, съобщи Веселка Мончева от „Надзор на заразните болести” в РЗИ – Благоевград. \r\n\r\n Болните деца са в стабилно състояние, уточни Мончева. \r\n\r\n Вчера стана ясно, че вътреболнична инфекция е причина за случаите на морбили в Разлог. Почти всички заразени са лежали в детското отделение на болницата в града, където са имали контакт с вируса. \r\n\r\n   \r\n\r\n Болните вече са 21. За 11 е потвърдено че става въпрос за морбили, за другите ще е ясно в понеделник. \r\n\r\n 5 деца от Разлог бяха настанени спешно в столичната болница „Света Анна”. Няма пряка опасност за живота им. Децата са между 8 месеца и 6-годишна възраст. \r\n\r\n Продължава лечението и наблюдението им, каза тази сутрин д-р Лъчезар Панчевот болница „Св. Анна”. Той уточни, че не е потвърдено дали и петте деца са болни от морбили, очаква се това да стане ясно в понеделник. \r\n\r\n Не е чак толкова обезпокоителен този случай на заразени с морбили, но той е едно звънче, че се сблъскваме с проблем, който има решение – ваксини, коментира в предаването „Тази събота” епидемиологът проф. Мира Кожухарова. \r\n\r\n По думите ѝ вина за отказа на родителите да ваксинират децата си имат и лекарите. Подготовката по имунопрофилактика е много важна, а се подценява при обучението на студентите по медицина, уточни. епидемиологът. \r\n\r\n Ваксината срещу морбили се бие на първо на 13 месеца и после на 12-годишна възраст. Ако някой се съмнява, че няма втора ваксина, може да си постави, няма риска, ако се окаже трета, каза проф. Мира Кожухарова. \r\n\r\n   \r\n \n\t\t\t\t\t\t", "date": "2019.02.16", "title": "Влошило се е състоянието на 27-годишния мъж, заразен с морбили"}
{"url": "http://www.bnews.bg/article/256856-lokomotivat_ot_hitrino_e_vodil_derayliraliya_vlak_v_plovdiv", "text": "\n Един и същ локомотив е водил и взривилия се влак в Хитрино, и товарната композиция, която дерайлира тази сутрин в района на Централна гара - Пловдив. Това стана ясно от изявлението на окръжния прокурор на Пловдив Румен Попов. \r\n  \r\nПопов уточни, че по нареждане на главния прокурор е образувано досъдебно производство под наблюдението на Окръжна прокуратура и вече се провеждат следствени действия, разпитват се свидетелите. Няма изтичане на газ, няма пострадали, каза още той. Пробите за наркотици и алкохол на тримата машинисти, които нямат травматични увреждания и вече се разпитват, са отрицателни. Рано е да се говори за причината на инцидента, каза още окръжният прокурор, цитиран от БГНЕС. \r\n\r\n Следователи от Националната следствена служба, специализирани в подобен род инциденти, са в Пловдив. \r\n\r\n Не е имало изтичане на газ, няма и в момента, това се следи непрекъснато с уреди, няма опасност за служителите на терен и за населението на Пловдив, каза главният комисар на МВР Николай Николов. \r\n  \r\n\"Веднага, след като се извършат огледите и след разрешение на прокуратурата, започваме максимално бързо да вдигаме локомотивите и двете цистерни, които все още не са изтеглени\", каза още гл. комисар Николов. \"Специални кранове ще дойдат от София, амбицията ни е до 24 часа да пуснем отново движението. Възстановителните работи ще се извършат с крановете, с хидравлични инструменти - механични дейности, които не предполагат риск\". \r\n\r\n Управителят на “Булмаркет рейл карго” Петър Ганев посочи като първоначална своя версия за инцидента счупване на езика на стрелката, насочваща влака при влизането му в гарата. Главен комисар Николов коментира, че това е една от версиите, но езикът на стрелката може да е счупен и по време на инцидента. Очаква се мнението на следователите от Националната следствена служба. \r\n \n\t\t\t\t\t\t", "date": "2019.02.16", "title": "Локомотивът от Хитрино е водил дерайлиралия влак в Пловдив"}
{"url": "http://www.bnews.bg/article/256842-borisov_zamaza_pred_libiyskiya_premier_piratskiya_abordazh_na_tankera_badr", "text": "\n Премиерът Бойко Борисов е провел в петък запомняща се среща с либийския си колега Файез Сарадж в Мюнхен за съдбата на либийския танкер \"Бадр\". Корабът бе отвлечен от пристанище Бургас от българска частна фирма през декември с активното съдействие на властите. В Германия българският министър-председател първо се е опитал да успокои Сарадж, че държавата ни е готова да се ангажира с казуса, така че той да се реши по начин, устройващ и двете страни. \r\n\r\n После Борисов е казал на либийския премиер, че \"в България действа принципът на разделението на властите и всички досегашни действия на българската администрация (по казуса \"Бадр\") са базирани на актове на съдебната власт\". Цитатът на Бойко Борисов е от пресслужбата на Министерския съвет. \r\n\r\n Изказването на Борисов представлява най-обикновено баламосване на либийския лидер, който вероятно е добре запознат със ситуацията. Фактите по случая показват, че изпълнителната власт в България е действала, въпреки решенията на съдебната власт. \r\n\r\n Международният скандал започна на 21 декември 2018 г. в бургаското пристанище. На борда на кораба се качва частният съдебен изпълнител Тотко Колев, придружен от служители на охранителна фирма, на \"Гранична полиция“ и \"Морска администрация\". Либийският флаг на кораба е сменен, а капитанът и екипажът са принудени да напуснат кораба, който започва да плава под панамски флаг от 28 декември. Капитанът и екипажът му са свалени на брега и депортирани от България. \r\n\r\n Пак на 21 декември Бургаският окръжен съд обявява за незаконни действията на частния съдебен изпълнител Тотко Колев за обявяването на публичната продан на либийския танкер. По-късно прокуратурата образува дело срещу Тотко Колев. На 2 януари Върховният административен съд (ВАС) обяви за незаконен ареста на танкера от \"Морска администрация“ и смяната на екипажа. \r\n\r\n В Мюнхен премиерът Борисов все пак е опитал да покаже съпричастност към либийския си колега. \r\n\r\n \"Въпросът е с частноправен характер, въпреки това българското правителството се ангажира с него, за да не се отрази неблагоприятно на двустранните отношения. Готови сме да решим въпроса по начин, взаимно устройващ и двете страни“, каза Борисов на Сарадж. Той добави, че корабът се намира в пристанище Бургас и ще остане там до окончателното изясняване на ситуацията. \r\n\r\n \"Либийската страна, чрез своите процесуални представители, има възможност да защити своите законни права и интереси пред независимия български съд\", каза още Борисов. Той добави, че адвокатите на либийската страна следва да представят всички релевантни документи пред съдебните власти за окончателно решаване на спорните моменти. \r\n\r\n Българският премиер гарантира, че представителите на българската администрация ще се съобразят с влезлите в сила съдебни решения в съответствие с принципа за законност, от който се ръководят. \r\n\r\n \"За да няма и най-малка сянка на съмнение върху действията на българската държава по въпроса, всички компетентни органи на изпълнителната власт изясняват случая за евентуални неправомерни действия“, каза още премиерът Борисов. \r\n\r\n Либийският му колега заяви, че определя действията на българските власти по казуса като добри новини. Двамата премиери са сред лидерите, които участват в традиционната конференция по сигурността в Мюнхен. \r\n\r\n Либийската държавна корабна компания Libyan Navigator Limited, която притежава кораба, обвинява българските власти в упражняване на на \"престъпно насилие\". Либия първоначално обяви, че ще задържа всеки български кораб, който преминава през нейната акватория в отговор на случая в Бургас. България бе обвинена директно в пиратство. \r\n\r\n След това тонът бе смекчен и заплаха за задържане на български кораби отпадна. Въпреки това напрежението между двете страни остана. Танкерът \"Бадр\" все още е на котва в пристанище Бургас, а и няма изгледи казусът да се реши скоро. \r\n\r\n   \r\n \n\t\t\t\t\t\t", "date": "2019.02.16", "title": "Борисов замаза пред либийския премиер пиратския абордаж на танкера Бадр"}
