{"url": "http://www.bnews.bg/article/255480-dve_zheni_pochinaha_ot_uslozhneniya_sled_pnevmoniya", "text": "\nДве жени са починали в Пловдив от усложнения след прекарани пневмонии. Те са били с тежки  придружаващи заболявания. Според главния здравен инспектор доктор Ангел Кунчев, макар че не са правени тестове, има съмнение, че са прекарали грип.\r\n\r\nОт Здравната инспекция в Пловдив бяха категорични, че причината за фаталния край не е грипен вирус. \r\n Грипната вълна се разраства – 10 са вече областите, в които болестта е в своя пик. От днес в епидемия са Пловдив и Добрич. Те се присъединяват към областите Бургас, Перник, Пазарджик, Смолян, Стара Загора, Силистра, Шумен и Ямбол. Утре предстои да бъде обявена епидемия и в Софийска област. \r\n  \n\t\t\t\t\t\t", "date": "2019.01.21", "title": "Две жени починаха от усложнения след пневмония"}
{"url": "http://www.bnews.bg/article/255479-bibliotekata_v_kardzhali_se_prevarna_v_tvorcheska_rabotilnitsa", "text": "\nБиблиотеката в Кърджали превърна четенето на книги в игра, в която ученици от училища в града и деца със специални потребности заедно рисуват и се забавляват. \r\n Детският отдел на регионалната библиотека в Кърджали днес е творческа работилница. \r\n „Те идват много често тук. Много е важно за тяхното развитие, забавляват се винаги и  това е изключително важно за тяхното развитие. Това ги социализира”, категорична е директорът на библиотеката Уляна Ганева. \r\n За Весела Горанова, която е с вродено заболяване,  доскоро книгата е била единствен другар. Но в библиотеката открива истински приятели. „Чета на децата приказки, те ме слушат. Любимата ми приказка е пепеляшка”, разказва Весела. \r\n „Библиотеката ни прави приятели”, казва и Сала. \r\nПредстои детският отдел да бъде напълно преобразен – по-красив и по-достъпен за децата със специални потребности. „Ние искаме  да направим това място уютно, да се чувстват като у дома си. И също така специално внимание ще обърнем на интерактивни игри и помагала , които да помогнат на децата да се развиват успешно”, допълни Уляна Ганева.\r\n\r\nПроектът е част от кампанията „Избери, за да помогнеш”, с която българска банка финансира  социални  каузи. \n\t\t\t\t\t\t", "date": "2019.01.21", "title": "Библиотеката в Кърджали се превърна в творческа работилница"}
{"url": "http://www.bnews.bg/article/255474-shefat_na_iranskite_vvs_gotovi_sme_da_unishtozhim_izrael", "text": "\nШефът на иранските военновъздушни сили генерал Азиз Насирзаде каза, че те са \"нетърпеливи и готови\" да влязат в битка с Израел, за да унищожат еврейската държава, предаде Асошиейтед прес. Той говори само няколко часа, след като израелски изтребители нанесоха въздушни удари по няколко ирански военни цели в Сирия. \r\n Според новинарски сайт на иранската държавна телевизия, цитиран от АП, генералът е казал, че \"младото поколение (на иранските ВВС) е нетърпеливо и готово за битка срещу ционисткия режим, с цел да го изтрие от лицето на Земята\". Насирзаде е заявил това по време на посещение в академията на ВВС след нанесените рано тази сутрин израелски удари. \r\n Според Израел ударените цели включвали складове за боеприпаси, разузнавателен обект и лагер за военно обучение. Те били предприети в отговор на изстрелването вчера от иранските сили на ракета към Израел.   \n\t\t\t\t\t\t", "date": "2019.01.21", "title": "Шефът на иранските ВВС: Готови сме да унищожим Израел"}
{"url": "http://www.bnews.bg/article/255462-dara_sgafi_s_pachki_po_stotachki", "text": "\n Пачки по стотачки и педесеттачки развява Дара, докато снима промото за новото си видео. Певицата очевидно планира да пусне скоро нов клип, а междувременно анонсира кадър от него в социалните мрежи \r\n\r\n Бившето гадже на Папи Ханс обаче сериозно сгафи като пусна снимката с пачките, за да покаже, че готви нова песен с лъскаво видео. Кадърът на видимо доволната Дара с купчините едри банкноти предизвика остри реакции в социалните мрежи. \r\n„Лигла! Хората умират от глад и се чудят как да си платят тока, тя взела да размахва пачки, които са и хартиени листчета отгоре на това. \r\nКого дразниш с тая поза и фукня?”, изригнаха в мрежата, пише „България днес”. \r\nПриятели на Дара побързаха да я защитят. Голяма част от тях написаха, че всичко е само на шега и изпълнителката далеч не се подиграва с хората. \r\n„По-спокойно, банкнотите не са истински”, бранят я фенки. \r\n \n\t\t\t\t\t\t", "date": "2019.01.21", "title": "Дара сгафи с пачки по стотачки"}
{"url": "http://www.bnews.bg/article/255472-brekzit_plan_b_za_polititsite_a_za_obiknovenite_hora", "text": "\nБрекзит все още не е факт, но огромното объркване и политическата неяснота са налице в не само във Великобритания, но и в цяла Европа. За да се разреши ситуацията, Обединеното Кралство се нуждае от повече време, план Б или втори референдум за излизане от ЕС. \r\n Часовникът тиктака неумолимо, след като премиерът Тереза Мей понесе най-голямата парламентарна загуба в новата история на страната – нейното предложение за сделка с евросъюза беше звучно отхвърлено с цели 432 гласа „Против“. Сега на Острова имат 10 седмици да намерят решение, преди да се окажат извън ЕС без сделка – и с всички последици от това. \r\n В тази история има битки за власт – както в Лондон, така и в глобален мащаб. Има висш политически пилотаж и партийна безотговорност невиждана даже по нашите ширини. Най-важният елемент от сюжета обаче е съдбата на милиони хора, които в момента не знаят с какво могат да обвържат бъдещето си. \r\n Сред увисналите от ръба на Европа има хиляди българи. \r\n Какви са следващите стъпки? \r\n Каквото и да е политическото бъдеще на Тереза Мей след унижението в парламента, в момента най-важната стъпка за Великобритания е да удължи двугодишния период за преговори по член 50 по Договора за ЕС. След това, премиерът може да се опита да преговаря с други партии в парламента. Тя вече призова депутатите да започнат разговори, но опозиционната лейбъристка партия отказва да преговаря, докато премиерът не премахне възможността от напускане на ЕС без сделка. \r\n В момента, единият от вариантите е въпросът за изход от съюза да се върне обратно при хората, под формата на втори референдум. Според Тереза Мей, повторно гласуване би означавало британците да изгубят вяра в правителството. Други обаче смятат, че сделката, която Мей предлага и резултатите, до които тя може да доведе, са много по-различни от това, което беше обещано на хората преди да гласуват на референдума. \r\n Така много депутати смятат, че единственият начин да се провери дали общественото мнение се е променило е хората отново да отидат до урните. \r\n Подобен вариант е още по-вероятен, ако новият „План Б“ на Тереза Мей отново катастрофира в парламента. \r\n Какъв е План Б за обикновените хора?\r\n Политическата обстановка е неясна, хипотези и спекулации за изход заливат медийното пространство, но крайно заключение от управляващите липсва. Според хората, на този етап няма как да се постигне оптимално добър вариант за „развод“, а по-скоро политиците трябва да се стремят към възможно най-добрия компромис и за двете страни. \r\n Много от българите на Острова, които имат необходимия брой години на пребиваване, кандидатстват за документи, които им гарантират оставането в държавата след 29 март. \r\n \n\t\t\t\t\t\t", "date": "2019.01.21", "title": "Брекзит: „План Б“ за политиците, а за обикновените хора?"}
{"url": "http://www.bnews.bg/article/255467-karvavo_pismo_volen_siderov_poseche_lazhite_na_karakachanov_i_simeonov_nyamam_ambitsii_da_vodya_listata", "text": "\n Лидерът на \"Атака\" Волен Сидеров отрече да има амбиции да води листата за евровота, ако трите партии от \"Обединени патриоти\" решат да се яват заедно. Това става ясно от прессъобщение до медиите след публикации в медиите, че Сидеров иска да е начело на листата.  \r\n\r\n По думите му това са откровени лъжи и до момента разговори за предстоящите евроизбори не са водени в коалицията „Обединени патриоти - НФСБ, Атака и ВМРО\" и съответно въпросът за водаческото място на евролистата не е поставян. \r\n\r\n Според него това е предизвикано от истеричния страх на някои евродепутати, че може вече да не са такива и да се лишат от стотици хиляди евро, събрани от заплати в банка.  \r\n\r\n Сидеров се зарича, че ще постави темата за възнагражденията на всички евродепутати от всички партии. Кой колко е получил и заделил в  лични сметки? Сидеров ще предложи законодателни промени за повече контрол и отчетност на евродепутатите. Той ще настоява всички кандидати за евродепутати да декларират отказ от огромните суми, които получават незаслужено. \"Те трябва да бъдат дарявани за животоспасяващи цели\", категоричен е Сидеров.  \r\n\r\n BNews припомня, че съгласно данните, публикувани в данъчните декларации от българските евродепутати, Ангел Джамбазки е рекордьор по спестявания. Освен, че си е купил парцел от 845 дка в Костинброд за 7000 лв., има 410 483 лв. спестени пари в различни сметки от евродепутатски заплати. \r\n  \r\n \n\t\t\t\t\t\t", "date": "2019.01.21", "title": "КЪРВАВО ПИСМО!  Волен Сидеров посече лъжите на Каракачанов и Симеонов: Нямам амбиции да водя листата!"}
{"url": "http://www.bnews.bg/article/255473-mlad_mazh_pochina_sled_tokov_udar_v_banyata_mu", "text": "\n27-годишен мъж почина след токов удар в банята в дома му в бургаското село Черни връх. Инцидентът е станал днес, съобщиха от Областната дирекция на МВР-Бургас. \r\n Близки съобщили, че мъжът влязъл в банята, за да ползва електрическа машинка за бръснене. \r\n Мъжът бил бос върху мокрия под в помещението. При включването на машинката в електрическия разклонител се е получил токов удар. \r\n Въпреки оказаната спешна медицинска помощ, мъжът е починал.  \n\t\t\t\t\t\t", "date": "2019.01.21", "title": "Млад мъж почина след токов удар в банята му"}
{"url": "http://www.bnews.bg/article/255453-tita_i_gadzheto_y_zazhivyaha_zaedno", "text": "\n Певицата Тита и гаджето й Виктор делят един покрив от няколко седмици. Дуетната половинка на Криско от дълго време живее в София. Първо Тита си нае апартамент под наем, но след като разбра, че бъдещето й е свързано със столицата, купува уютно апартаментче. Доскоро нейната половинка Виктор живя в родния си град Силистра, но се премества при любимата си жена, в която вижда идеалната половинка, пише „България Днес“. \r\nНамеренията му са сериозни и затова решават да заживеят заедно. Виктор е от заможно семейство.  Той върти семейния бизнес и от начина му на живот личи, че той е доста доходоносен. Младежът има тузарски „Мерцедес“, с който разхожда певицата из страната. Малко след като пламва любовта им, Виктор заминава с родителите си в чужбина. Когато се връща в Силистра, Тита заминава за София. Почти година и половина двамата са разделени. Двамата влюбени са заедно от три години, а според близки до Тита, тя очаква съвсем скоро да се сгоди. \r\n \n\t\t\t\t\t\t", "date": "2019.01.21", "title": "Тита и гаджето й заживяха заедно"}
{"url": "http://www.bnews.bg/article/255476-dazhd_i_snyag_shte_se_reduvat_prez_novata_sedmitsa", "text": "\nАтмосферното налягане ще се понижава и ще е по-ниско от средното за месеца. През следващото денонощие ще е облачно. Слаби валежи от мокър сняг или дъжд и сняг ще има в Северозападна България, в югозападните райони - слаб дъжд, а в планинските райони на Западна България - слаб сняг. \r\n В останалата част от страната ще е почти без валежи, но вечерта и през нощта срещу сряда ще завали и в централните части на страната. В Южна и Източна България ще духа слаб до умерен югоизточен вятър. Минималните температури ще са между минус 3 и 2 градуса, преобладаващите максимални ще са от 2 до 7 градуса, сочи прогнозата на НИМХ. \r\n Над Черноморието ще е облачно, но валежи не се очакват. Вятърът от югоизток ще се усили, ще е до умерен. Максималните температури ще са 4-6 градуса. Температурата на морската вода е около 6 градуса. Вълнението на морето ще бъде 3 бала, в заливите - 2 бала. \r\n Над планините ще е облачно, в масивите в Западна България и Родопите със слаби валежи от сняг, под около 1200 метра - от дъжд и сняг. Ще духа умерен до силен югозападен вятър. \r\n Максималната температура на височина 1200 метра - около 2 градуса, на 2000 метра - около минус 4 градуса. \r\n В сряда на много места ще вали дъжд, над около 1000-1200 м - сняг. Вятърът в Източна България временно ще се ориентира от югозапад, ще се усили и температурите там ще достигат на места до около 10-12 градуса. В Западна България ще остават предимно между 3 и 8 градуса. \r\n През нощта срещу четвъртък валежите ще обхванат цялата страна и ще се усилят. Ще духа до умерен, в източната половина от страната временно силен югоизточен вятър и ще вали дъжд, в планините над около 1600 м - сняг. \r\n В четвъртък валежите ще продължат. На места, главно в Западна България и в Рило-Родопската област, ще са значителни. Вятърът ще остане югоизточен и температурите ще са сравнително високи за периода, особено в Източна България. \n\t\t\t\t\t\t", "date": "2019.01.21", "title": "Дъжд и сняг ще се редуват през новата седмица"}
{"url": "http://www.bnews.bg/article/255459-antoniya_petrova_pokaza_bebeto", "text": "\n Антония Петрова-Батинкова, която роди първородния си син навръх имения си ден, показа снимка на бебето си. На фотоса се вижда съвсем малка част от лицето на пеленачето. Антония и съпругът й Ивайло Батинков като едни щастливи родители позират за снимката и си дават целувка един на друг. Ето какво написа щастливата майка в профила си във фейсбук: \r\n\r\n \"На 17 януари - Антонов ден, моят личен празник, със съпругът ми Ивайло Благовестов Батинков, получихме най-големия подарък в живота ни - първородният ни син! Роди се Благовест Ивайло Батинков: 3,600 кг, 53 см. Неописуема радост, щастие и гордост е това чудо, раждането на живот по естествен начин! Нормалното раждане стана възможно благодарение на нашият ангел, д-р Анна Чорбова, завеждащ отделение, която освен уникален професионалист е и прекрасен човек! Със съпругът ми, който беше неотлъчно до мен по време на раждането и ме подкрепяше безприкословно, изказваме сърдечни благодарности, към целия екип на болница “Вита” за професионалната помощ и специално внимание на д-р Георги Симеонов, анестезиолог, както и на акушерките: Бойка Димитрова, Надя Първанова и д-р Илиева. Честитим професионалният празник - Бабин ден, на всички, които помагат да се дари живот и апелирам: Нека да раждаме децата си естествено! Природата го е измислила съвършено, а и всичко е възможно и се случва по най-добрия начин, когато се довериш на правилните специалисти. Пожелавам на всеки това най-велико щастие! Бог ни благослови, с Блага Вест - Благовест, нека Св. Антоний го закриля\", пише БЛИЦ \r\n \n\t\t\t\t\t\t", "date": "2019.01.21", "title": "Антония Петрова показа бебето "}
{"url": "http://www.bnews.bg/article/255468-ot_utre_gripna_epidemiya_i_v_sofiyska_oblast", "text": "\nОт утре, 22 януари, РЗИ – Софийска област обявява грипна епидемия на територията на Софийска област. Учебните занятия се преустановяват за периода от 22.01.2019 г. до 27.01.2019 г. \r\n До второ нареждане в областите Добрич, Пловдив и Софийска област се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации. \n\t\t\t\t\t\t", "date": "2019.01.21", "title": "От утре грипна епидемия и в Софийска област"}
{"url": "http://www.bnews.bg/article/255463-bozhinov_gubi_mach_ot_toni_nayka_i_asencho_taksito", "text": "\n Валери Божинов е претърпял загуба в последния мач на малки вратички срещу прочутите си приятели Тони Найка и Асенчо Таксито \r\n\r\n Двубоят се провел по празниците, като в състава на Божинката бил още Иван Бандаловски от „Берое”. Найка и Таксито, които обикновено играят за неговия тим, сега били отсреща заедно с още авери. \r\n„Валери и останалите от състава му подцениха противника и паднаха с един гол разлика. Божинката опита да се измъкне с оправданието, че са им дали победата по случай празниците”, разказват очевидци. Според тях на Валерко много рядко му се случва да губи, когато играе на малки вратички, освен ако отсреща не е Благой Георгиев. Джисъса също се явявал голям майстор на този тип футбол, в който се залага предимно на техниката. \r\nБожинов, който се завърна с гръм и трясък в България, дотук има седем гола с екипа на „Ботев” (Враца). Тези дни световната футболна централа ФИФА направи специален филм за него. 30-годишният голмайстор заяви, че целта му е да играе за общо 20 отбора, и тогава ще приключи кариерата си. Дотук Божинката е ритал под знамената на общо 15 футболни клуба, сред които „Ювентус”, „Фиорентина” и „Манчестър Сити”. \r\n \n\t\t\t\t\t\t", "date": "2019.01.21", "title": "Божинов губи мач от Тони Найка и Асенчо Таксито "}
{"url": "http://www.bnews.bg/article/255470-dimitar_bayraktarov_razmaza_upravlyavashtite_za_martvite_dushi_v_izbiratelnite_spisatsi", "text": "\nЖурналистът Димитър Байрактаров обвини управляващите в престъпна дейност по повод мъртвите души в избирателните списъци! \r\n Ето какво публикува той на фейсбук профилът си: \r\n \"На тази дата преди четири години поставих въпросът за мъртвите души в избирателните списъци! Според тях България спокойно може да кандидатства за рекордите на Гинес, тъй като няма друга държава с толкова живи столетници над 110 години! Още повече според отговорът на министър Лиляна Павлова никой не е в състояние да провери дали са живи! Преди да задам този въпрос бях направил журналистическо разследване, чрез което установихме как се източва социалната система чрез починали л ица! Дори заснехме и гробовете на много от починалите, които по списъци бяха \"живи\" получаваха си пенсиите и дори си \"получаваха пенсиите\"! Ето какво ми отговори тогава в пленарна зала Лиляна Павлова: \"Вие споменахте, за лицата, които са над 110 години – да, така е! \r\nСъгласно актуални данни на Национална база „Население” към месец януари 51 човека са столетниците, именно тези, които са над 110 години. Дали те са живи, или не са, аз не мога да кажа, ние не можем да преценим. Служителите на ГРАО нямат право да отписват лице, който и да било български гражданин от Национална база данни „Население”, ако за това лице не е предоставен акт за смърт. Дадем ли такова правомощие на чиновник, много български граждани могат да бъдат отписани от Национална база „Население”. Това е причината. \" Управляващите и към днешна дата много добре експлоатират този проблем в своя полза!\" \n\t\t\t\t\t\t", "date": "2019.01.21", "title": "Димитър Байрактаров размаза управляващите за мъртвите души в избирателните списъци!"}
{"url": "http://www.bnews.bg/article/255430-preslava_lazhe_che_pavel_ima_svoy_biznes_mente_barovetsat_zazhivya_v_apartamenta_na_chalga_divata", "text": "\n Преслава лъже, че любимият ѝ Павел Лазаров има свой преуспяващ бизнес. Проверка на „Уикенд” показа, че врачанинът не е преуспяващ земеделец, а обикновен производител на бобови растения и маслодайни семена. От справка в Търговския регистър лъсна, че на името на забуления в мистерия баровец няма нито една фирма, която да носи сериозни приходи. \r\nЕдинственото дружество, в което Павел Лазаров участва, е Сдружение „Спортен клуб Скала Зверино 2011”. Иначе според регистъра любовникът на Преси се занимава с „отглеждане на зърнени (без ориз) и бобови растения и маслодайни семена”, като е записан като производител в родното си с. Оселна, общ. Мездра. Допреди време роденият през 1985 г. мачо е бил едноличен собственик на „Пал Комерс” ЕООД, но дружеството вече има нови собственици. \r\nОфициално за младият татко се твърди, че стопанисва хиляди декари овощни дръвчета в района на Мездра и Враца, от което натрупал солиден кеш, но действителността е доста по-различна. „Павел няма един ден трудов стаж, никога нищо не е работил. Беше известен в ъндърграунда като един от дилърите на Сако. Всички знаем откъде са му парите. Именно любовта към колумбийските екстри на Преслава я срещна с Павел”, разкриват запознати от подземния свят. \r\nМенте баровецът обаче заживя в апартамента на чалга дивата веднага след  като я омая. Врачанинът не се притеснява да го играе заврян зет в луксозния дом на най-богатата чалга певачка, който е подарък от бившия ѝ любовник Коко Динев. \r\n  \r\n \n\t\t\t\t\t\t", "date": "2019.01.21", "title": "Преслава лъже, че Павел има свой бизнес! Менте баровецът заживя в апартамента на чалга дивата "}
{"url": "http://www.bnews.bg/article/255471-kanadska_kompaniya_obyavi_che_pridobiva_150_000_dekara_za_proizvodstvo_na_kanabis_u_nas", "text": "\nКанадска компания обяви, че придобива 150 хил. декара за производство на канабис в България, съобщи Дневник. В края на миналата година компанията International Cannabis Corp (Интернешънъл кeнабъс корп) е обявила, че придобива 100% от активите на фирмата Balkan Cannabis Corp (Болкън кенабъс корп), която пък твърди, че притежава въпросните терени в България, както и необходимите лицензи за производство на коноп и канабис за медицински цели. Balkan Cannabis Corp е основана от двама черногорци, които месец преди сделката посетили България и останали впечатлени от качествата на тукашната почва и производствената инфраструктура. Според тяхна презентация тукашният район дори може да бъде развит като най-големият производител на коноп за индустриални цели в света. \r\n Стеван Тафра и Милорад Божович са двамата черногорски съоснователи на Balkan Cannabis Corp, които в презентация обявяват, че в края на ноември 2018 г. посетили България, за да разгледат тукашните възможности, съобщава Дневник. При посещението си двамата огледали земеделски терени на около 35 км. от София. Компанията им е основана в Торонто, финансовият й директор е бившият британски морски тюлен Лоурънс Пембъл, а за оперативната дейност отговаря руснакът Андрей Контяев. \r\n Компанията твърди, че притежава 100 в гръцко дружество, 67% - в македонско и 50% в българско. Останалите 50% у нас били на неназован „известен лидер в българската бизнес общност”. Според презентацията компанията притежава и всички необходими лицензи за отглеждане на коноп и канабис за медицински цели у нас. Освен сегашните 150 хил. декара, от Balkan Cannabis Corp твърдят, че след процедурата по придобиването им от страна на канадците от International Cannabis Corp, планират да се сдобият и с допълнителни 15 хил. хектара българска земя. \r\n Новосъздадената компания щяла да види бял свят не по-късно от март тази година, а в близките 3 години пък планирала сериозно навлизане и в Западните Балкани, Германия и Чехия. \r\n  В съобщението за сделката до борсата се цитира и проучване на Световната банка, което твърди, че около 1/3 от територията на България е много плодородна и представлява „уникална възможност за отглеждане на коноп”. Над 1/3 от населението на България пък било над 55-годишна възраст и страдало от непропорционално голямо количество заболявания, като например артрит. Медицинския канабис и подобните му продукти пък спомагали за облекчаване на въпросните състояния, което по сметки на компанията засягало пряко 2,3 милиона българи. \r\n От компанията допълват, че първоначалната инвестиция в тукашното начинание щяла да бъде приблизително 12 милиона канадски долара. \r\n У нас издаването на разрешения за отглеждане на канабис зависи пряко от земеделското, вътрешното и финансовото министерство. По-късно през деня от здравното министерство отрекоха канадската компания да е искала официално разрешение за отглеждане на коноп у нас. \n\t\t\t\t\t\t", "date": "2019.01.21", "title": "Канадска компания обяви, че придобива 150 000 декара за производство на канабис у нас! "}
{"url": "http://www.bnews.bg/article/255448-mobilno_prilozhenie_pomaga_za_kandidatstvane_za_prebivavane_v_angliya_sled_brekzit", "text": "\n Британското правителство днес пуска в действие мобилно приложение, чрез което граждани на ЕС, установили се в Обединеното кралство, могат да кандидатстват за пребиваване след Брекзит, съобщи \"Франс прес\". \r\n\r\n Близо 3,5 милиона европейски граждани живеят в момента в Обединеното кралство. Те ще трябва да кандидатстват за така наречения статут на \"уседналост\", за да продължат да работят или да получават социални помощи, когато Великобритания излезе от общността. \r\n\r\n Министерството на вътрешните работи увери, че иска максимално да опрости процедурата. \r\n\r\n Чрез мобилното приложение, което още не е активно на смартфоните, потребителите ще могат да направят снимка на биометричния си паспорт и на лицето си, за да потвърдят своята самоличност. След това ще бъдат насочени към сайт, за да дадат адреса си и могат да дадат съгласие за проверка на данъчното им състояние, за да се потвърди адресът им. \r\n\r\n Третата стъпка е да декларират дали имат криминално досие. Тежка присъда може да доведе до отхвърляне на заявлението. \r\n\r\n След експериментално използване на заявлението, извършено между ноември и декември сред 30 000 души, властите обявиха първите резултати: 81 процента от исканията са били обработени за една седмица. \r\n\r\n Отхвърлени заявления няма, но почти 10 на сто от общия брой са останали без отговор три седмици след края на експеримента. \"На прав път сме\", каза държавният секретар по имиграцията Карълайн Ноукс. \r\n\r\n Но някои изразяват загриженост дали подаваните всекидневно заявления няма да са прекалено много, до 6000, според някои оценки. Вътрешното министерство е наело 1900 души, за да поемат това допълнително натоварване. \r\n\r\n \"Това е важен тест за министерството, залогът е висок\", смята Джил Рътър, специалистка по миграционни въпроси в британската експертна група \"Бритиш фючър\". \r\n\r\n \"Ако всичко мине добре, Обединеното кралство ще изпрати силно послание, че европейците са добре дошли и че правителството държи ситуацията под контрол. Ако нещата се объркат, последиците ще са ужасни\", прогнозира специалистката. \r\n\r\n Процедурата струва 65 лири, което е цената на паспорт. Тя ще е безплатна за онези, които вече имат статут на постоянно пребиваващи След 30 март заявленията ще може да се подават и по пощата или в местните администрации. В момента се водят разговори с \"Епъл\", за да се позволи на притежателите на айфон да имат достъп до приложението. \r\n \n\t\t\t\t\t\t", "date": "2019.01.21", "title": "Мобилно приложение помага за кандидатстване за пребиваване в Англия след Брекзит"}
{"url": "http://www.bnews.bg/article/255469-poredno_tsigansko_zverstvo_napadnaha_po_osobeno_zhestok_nachin_vazrastna_zhena_zaradi_35_leva", "text": "\nОтново нападение над възрастна жена. Този път случката е от Гурково. \r\n На 20 януари рецидивист нахлул в дома на 83-годишната Иванка Койчева, опитал се да я удуши, за да я обере. \r\n Жената проявила храброст и се сборила с нападателя си, който обаче успял да ѝ отмъкне всичките пари - 35 лв. \r\n Нападателят е задържан. \n\t\t\t\t\t\t", "date": "2019.01.21", "title": "ПОРЕДНО ЦИГАНСКО ЗВЕРСТВО? Нападнаха по особено жесток начин възрастна жена заради 35 лева! "}
{"url": "http://www.bnews.bg/article/255450-agentsiyata_po_zaetostta_shte_osiguryava_detegledachi", "text": "\n От днес до края на февруари Агенцията по заетостта ще приема заявления по проект \"Родители в заетост\", който осигурява детегледачи на децата на безработни и работещи родители, съобщиха от пресцентъра на агенцията.  \r\n\r\n Право да подават заявления имат безработни родители на деца от 0 до 5-годишна възраст, които трябва да са регистрирани в бюрото по труда. Децата им не трябва да са записани в детска ясла или градина. За услугата могат да кандидатстват и безработни многодетни родители на деца от 0 до 12-годишна възраст. \r\n\r\n Проектът е съфинансиран от Европейския социален фонд на Европейския съюз чрез Оперативна програма „Развитие на човешките ресурси” 2014-2020 и подпомага родителите за по-доброто съвместяване на професионалния с личния живот, като същевременно предоставя възможност за заетост на безработни лица за полагане на грижи за отглеждане на деца. \r\n\r\n Родителите, които могат да се възползват от услугата, са и такива с деца от 0 до 5-годишна възраст, незаписани в детска ясла/градина, които имат осигурено работно място по трудово/служебно правоотношение или са самонаети/самоосигуряващи се лица, но към момента полагат грижа за децата си и не са се върнали на работа.  \r\n\r\n Безработните родители трябва да започнат работа при работодател или като самонаето/самоосигуряващо се лице в рамките на 4 (четири) месеца от получаване на услугата за отглеждане на дете. След като започнат работа, договорът на детегледача може да бъде удължен и така той да полага грижа за детето в срок до 18 месеца. \r\n\r\n Максималният срок за получаване на услугата „детегледач” е до 18 месеца или до навършване на 5 или 12 години на детето/децата. \r\n\r\n Бюрата по труда ще продължат да извършат подбор сред регистрираните безработни лица за детегледачи, като ги насочват за одобрение от родителите. \r\n\r\n Заявления от родители ще се приемат в посочения период, на хартиен носител, лично във всички бюра по труда в страната или на имейл: roditeli-v-zaetost@az.government.bg (сканирани с подпис или електронно подписани), в работни дни между 8.30 и 17.00 часа, уточняват от агенцията.  \r\n \n\t\t\t\t\t\t", "date": "2019.01.21", "title": "Агенцията по заетостта ще осигурява детегледачи"}
{"url": "http://www.bnews.bg/article/255481-masovi_proverki_za_nepravilno_parkirani_koli_v_sofiya", "text": "\n530 констативни протокола за неправилно паркиране върху тротоари и зелени площи са били съставени през изминалата седмица, съобщиха пред bTV Radio от Столичния инспекторат. \r\n Актовете са 59, а фишовете за глоба на място – 122. Само за двата дни на уикенда са съставени 197 протокола, 9 акта и 5 фиша. Същевременно днес е пристигнал нов сигнал за фалшив фиш, за което от Столичния инспекторат призоваха незабавно да се обръщаме към тях или към полицията. \r\n Паркиране върху тротоарите е най-често срещаното нарушение. „Много често получаваме сигнали за неправилно паркирани автомобили върху тротоари. Когато колите възпрепятстват свободното преминаване на пешеходците, гражданите трябва да се обръщат към Общинска полиция, която има правомощията да разпорежда принудителното вдигане на тези автомобили.“, посъветва в ефира на bTV Radio Полина Асенова – началник сектор „Контрол по паркирането“ към Столичен инспекторат. \r\n По-малко са случаите на паркиране върху детски площадки, тъй като през последните години Столичният инспекторат е преградил с кашпи входовете към над 90 от тях и това прави невъзможно навлизането на автомобили. \r\n Инспекторите никога не искат пари на ръка! \r\n И днес от кв. „Младост” е постъпил сигнал за фалшив фиш, поставен върху предното стъкло на автомобил. „Столичният инспекторат никога не слага фишове на предното стъкло. Там се поставя констативен протокол, с който се указва в кой офис на службата водачът трябва да се яви, за да му бъде съставен фиш или акт. За налагане на глоба с фиш нарушителят задължително трябва да присъства.“, уточни Асенова. \r\n Всички санкции се плащат единствено по банков път – инспекторите не взимат пари на ръка. Мнимите фишове също така изобилстват от печатни и езикови грешки. За установени от гражданите фалшиви фишове могат да се подават сигнали в полицията или до Столичния инспекторат на телефон 029875555 или на електронна поща inspectorat@inspectorat-so.org. \n\t\t\t\t\t\t", "date": "2019.01.21", "title": "Масови проверки за неправилно паркирани коли в София"}
{"url": "http://www.bnews.bg/article/255449-targovtsita_na_goriva_gotvyat_protesti", "text": "\n Търговци на горива обявиха готовност за протестни действия. Причината - разногласията около промените в Закона за горивата, който трябваше да влезе в сила в края на януари. Тогава депутатите взеха решение да го отложат с половин година. \r\n\r\n Големите вериги бензиностанции твърдят, че законът ще се „бори” със сивата икономика, но малките предричат фалити. Затова държавата реши да отложи гласуването на закона с шест месеца, за да се намери начин да се удовлетворят желанията и на двете страни. \r\n\r\n Търговците на горива обаче, част от т.нар. по-малки вериги бензиностанции, отново не са доволни. Според тях през следващите шест месеца трябва сериозно да се работи. Те настояват и да участват при промяната на текстовете. Те обаче са категорични, че не искат оставка на правителството, не искат и политическо говорене, но са склонни да започнат масови протести, предаде Канал 3. \r\n \n\t\t\t\t\t\t", "date": "2019.01.21", "title": "Търговцита на горива готвят протести"}
{"url": "http://www.bnews.bg/article/255461-mladezhi_spasiha_izgubila_se_baba_ot_izmrazvane", "text": "\nТрима младежи на по 19-20 години от панагюрското село Оборище спасиха заблудила се възрастна жена от измръзване. За добрата им постъпка разказа кметът на селото Милко Ангелов, който е убеден, че без тях бабата е щяла да загине сама посред нощ и при минусови температури. \r\n Случката се разиграла по-миналия петък, след 22:30 вечерта. Делчо Михов, Радослав Кабаиванов и Цветан Ралчев били тръгнали да се разхождат с колата на единия. В края на Оборище забелязали сама жена, видимо доста възрастна и наметната с одеяло вместо връхна дреха. Усъмнили се че нещо не е наред и я проследили. Тя излязла извън селото и поела в посока към близкото село Мухово. \r\n Момчетата слезли от колата и опитали да я заговорят. Тя обаче нито могла да им каже как се казва, нито откъде е, била дезориентирана и объркана. Навън бил адски студ, а в този район скитат и диви хищници – не можело да я оставят. \r\n Качили я в колата и я закарали в къщата на кмета. Той пък звъннал в полицията и така скоро била направена връзка с двете дъщери на бабата, които живеят в Панагюрище. Те се погрижили за майка си. Ангелов разказва, че бабата се окопитила едва когато я завели в дома й.\r\nПри вида на познатата обстановка и като се стоплила, разпознала кмета и се чудела какво е правела посред нощ сама извън Оборище. За момента не се знае дали има деменция или е изпаднала във временна криза с паметта. Кметът е признателен на момчетата за доблестната им постъпка. Можели са да подминат и да отидат да се веселят, но вместо това са предпочели да бъдат хора. \n\t\t\t\t\t\t", "date": "2019.01.21", "title": "Младежи спасиха изгубила се баба от измръзване"}
{"url": "http://www.bnews.bg/article/255457-totalno_iztreshtya_albena_vuleva_veche_e_beyza_hodzha", "text": "\n Няма вече Албена Вулева! Скандалната водеща смени не само религията, но и името си–Бейза ходжа. Турското ми име е Бейза. Така ще се казва вече и моята официална страница във Фейсбук”, обяви бившата риалити звезда. В последните месеци тя не спира да шокира обществото–първо със забраждането си, а след това и с признанието, че изповядва исляма. \r\n\r\n Според слуховете, всичко започнало заради мъж от арабския свят, пише „България днес”. Именно заради него бившата журналистка решила да промени религията си и започнала да изучава Корана. В крайна сметка след няколко месеца двамата се разделили, но интересът към религията останал у Вулева. \r\nОще миналата година тя обяви, че вече изповядва исляма, дори ходи с променени одежди. Устата водеща не спира да агитира и други да се запознаят с исляма и че това е най-миролюбивата религия на света. Дори се е записала на уроци по турски език и иска да живее в Истанбул някой ден. Като определя града като един от най-красивите. \r\n\r\n Албена вече не празнува Коледа и не яде свинско. Вижда се само с най-добрата си приятелка, която също убедила да смени религията си. Близки на водещата твърдят, че именно заради бившия си любим тя променя възгледите си. Но дори и след раздялата, продължава да изповядва новата философия. \r\n  \r\n \n\t\t\t\t\t\t", "date": "2019.01.21", "title": "Тотално изтрещя: Албена Вулева вече е Бейза ходжа"}
{"url": "http://www.bnews.bg/article/255456-lichnite_lamtezhi_na_karakachanov_i_dzhambazki_padyat_volen_ot_patriotite_za_evrovota", "text": "\n Новината, пусната от столичен вестник, че патриотите са се разбрали и ще се явят единни на евровота, се оказа пълна лъжа. Истината е, че войната на личностна основа там влиза в своя кулминационен етап. Според отлично запознати източници Красимир Каракачанов е твърдо решен да обсеби марката „Обединени патриоти”, независимо от това, че по този начин ще дискредитира коалиционните си партньори. \r\n\r\n Ето защо и бившият агент на ДС пробутва начело на евролистата протежето си Ангел Джамбазки. Споровете между тримата коалиционни партньори стават все по-ожесточени, грозни и за съжаление вече дори не могат да бъдат скрити от широката публика. Политически анализатори с недоумение наблюдават процесите и убедено заявяват пред медията ни, че нямат шанс и за един евродепутат на предстоящия вот. \r\n\r\n Миналата седмица тримата лидери Валери Симеонов, Волен Сидеров и Красимир Каракачанов трябваше да проведат коалиционен съвет на който да обсъдят горещата тема, но лидерът на Атака не пожела да се види със своите партньори. Валери Симеонов и Красимир Каракачанов по всяка вероятност ще вървят заедно на евроизборите, въпреки, че и това не е категорично решено, но участитето на Сидеров все повече виси на косъм, пише в свой коментар по темата Агенция „ПИК”. \r\n\r\n В свое интервю пред Агенцията евродепутатът Ангел Джамбазки, който е основен трън в очите на Сидеров, потвърди, че разговори между тримата лидери на Обединените патриоти не са водени. Лидерът на Атака е в процес на изчакване, убедени са анализаторите. Припомняме, че ръководството на партията подаде документи за членство в „Алианса на консерваторите и реформистите в Европа” /АКРЕ/ в края на мината година в Кишинев. Съдействие за това му бе оказана от евродепутата Николай Бареков, чиято формация „Презареди България” – ББЦ към този момент е единственият легимитен член на това обединение. \r\n\r\n Точно поради тази причина политически анализатори допускат, че коалиция за предстоящия евровот между Сидеров и Бареков е далеч по-възможна, отколкото патриотите да се явят с обща листа през месец май. В аргумент те посочват и факта, че Бареков, за разлика от Каракачанов и Джамбазки, нееднократно публично подчерта, че няма претенции по отношение на място в една бъдеща евролиста, а именно това се оказва основният и явно непреодолим проблем в разговорите между лидерите от малката коалиция. \r\n \n\t\t\t\t\t\t", "date": "2019.01.21", "title": "Личните ламтежи на Каракачанов и Джамбазки пъдят Волен от Патриотите за евровота"}
{"url": "http://www.bnews.bg/article/255454-oshte_dve_novi_bebeta_v_ekipa_na_otkradnat_zhivot", "text": "\n С две нови бебета ще набъбне екипът на сериала „Откраднат живот“. Това обаче няма да попречи на снимките на седмия сезон „Любовта лекува“, тъй като този път не са бременни актрисите, а татковци ще стават двама от най-любимите актьори. \r\n\r\n Наум Шопов, който от началото на тази година започна наистина да работи като лекар в „Пирогов“, очаква първата си рожба през лятото. Неговата годеница Теа Минкова е бременна в четвъртия месец и през юни се очаква да стане мама, писа „Телеграф“. \r\n\r\n В последно време тя видимо е качила килограми и е намалила тренировките, а все пак беше запалена фитнес маниачка. От суеверие младата бъдеща майка все още не е потвърдила благата вест. \r\n\r\n Първата звезда на „Откраднат живот“ Алек Алексиев пък ще стане баща за втори път през пролетта. Неговата половинка – актрисата Яна Титова, която се изявяваше като режисьор в шестия сезон на медицинската поредица, обяви официално, че е в шестия месец, а бебето ще е отново момиченце. Тя все пак не е 100% сигурна за пола, тъй като всеки път на преглед заставало в неблагоприятна позиция и все още не е потвърдено. \r\n \n\t\t\t\t\t\t", "date": "2019.01.21", "title": "Още две нови бебета в екипа на \"Откраднат живот\""}
{"url": "http://www.bnews.bg/article/255465-niskata_razhdaemost_veche_e_trayna_tendentsiya_u_nas", "text": "\nНиската раждаемост вече е трайна тенденция в страната. Това каза д-р Донка Узунова, началник на Неонатологичното отделение към Втора САГБАЛ \"Шейново\" и председател на Контролния съвет на Българската асоциация по неонатология. Според експерта ражданията в България за миналата година са с около 4000 по-малко от предходната. Под 60 000 е за последната 2018 г., а през 2017 г. ражданията са били 64 359. \r\n По думите й, през последната година ражданията в страната са под 60 000, като се наблюдава променено съотношение между половете - преобладават момчетата. Тази, неестествена според лекарите тенденция, е свързана с планирането на бременностите и тяхната диагностика, което включва и избор на пола на бебето, като се предпочитат момчетата. \r\n Средната възраст за първо раждане в страната е 28 години, като това е все още близко до естествения фертилитет, каза още д-р Узунова. Българката, предимно в по-големите градове, избира да ражда в по-късна възраст при вече изграден професионален път. \r\n Според д-р Узунова в последните години диагностиката и грижата за майките и новородените е достигнала много високо ниво. \r\n \"Процентът на родените с проблеми деца е близък до световната тенденция и обхваща между 10 и 12% от родените в болницата деца. Най-голям процент от заболяванията се падат на болестите на дихателната система, дължащи се на недоносеност и оттам незрелост на дихателната тъкан, което наричаме респираторен дистрес синдром. Под 1% са вродените аномалии\", коментира още д-р Узунова. \r\n Изразено е намален броят на децата с вродени малформации, поради подобрената и добре развита пренатална диагностика - генетични тестове, фетална морфология. Такива почти не се раждат, а когато се запази бременността, сме подготвени с каква патология ще се срещнем и съответно с протокола за действие, което подобрява оцеляемостта на тези деца. \r\n В равнището на детската смъртност за страната, имаме постигнати много добри резултати. Тя е най-ниска от всички изследвани периоди, но пак е най-висока за ЕС. \r\n  \n\t\t\t\t\t\t", "date": "2019.01.21", "title": "Ниската раждаемост вече е трайна тенденция у нас"}
{"url": "http://www.bnews.bg/article/255452-tsatsarov_otgovori_na_advokatite_toy_podkrepya", "text": "\n По повод Отворено писмо от 18.01.2019 г. на г-жа Ралица Негенцова, председател на Висшия адвокатски съвет, адресирано до Народното събрание, Министъра на правосъдието, Министъра на вътрешните работи, Главния прокурор и Висшия съдебен съвет и разпространено в медиите, главният прокурор Сотир Цацаров изразява следната позиция: \r\n\r\n На 10.01.2019 г., по инициатива на ръководството на прокуратурата, бе проведена среща на главния прокурор с г-жа Ралица Негенцова, председател на Висшия адвокатски съвет и и г-н Людмил Рангелов, заместник-председател на Висшия адвокатски съвет. В срещата участваха също г-н Иван Гешев, заместник на главния прокурор и г-жа Румяна Арнаудова, завеждащ отдел „Специализиран“ във ВКП. Повод за тази среща бе декларация на Висшия адвокатски съвет от 21.12.2018 г., както и писмо на адвокати /“Фейсбук общност на българските адвокати“/ от 28.12.2018 г. Ръководството на адвокатурата бе запознато подробно /вкл. и с предоставяне на писмени доклади от извършени проверки/ с проведените действия по разследването по конкретно досъдебно производство, за които бяха отправени публично твърдения за допуснати от прокурори нарушения на Закона за адвокатурата, свързани с нарушаване на неприкосновеността на адвокатски книжа и кореспонденция. Изрично бе подчертано, че по това досъдебно производство, след постъпила на 18.12.2018 г. справка от ДАНС, обосноваваща необходимост от спешни действия, още на 19.12.2018 г. са били извършени претърсвания и изземване на двадесет и два  адреса при условията на неотложност. Протоколите впоследствие са били одобрени от съда, по предвидения в НПК ред. Въпреки наличието на същата неотложност и по отношение на помещения, ползвани от три лица, упражняващи адвокатска професия, само за тях са поискани и получени предварително разрешения от съда за претърсване и изземване. В исканията до съда е отразено подробно качеството на лицата /адвокати/, както и че търсените документи не представляват адвокатски книжа, нито кореспонденция между адвокат и негови клиенти. Така претърсвания в тези помещения са извършени след получено разрешение от съд за това, издадено при спазване на разпоредбите на НПК. \r\n\r\n Главният прокурор напълно подкрепя застъпената в Отвореното писмо от 18.01.2019 г.  позиция, че разпоредбите на Закона за адвокатурата следва да се спазват стриктно, за да се гарантира правото на всеки български адвокат свободно и независимо да упражнява своята професия. Недопустими са каквито и да е нарушения на правата на адвоката по чл. 34 и чл. 35 от Закона за адвокатурата /неприкосновеност на адвокатски книжа и кореспонденция и разговори с клиент; забрана за разпит на адвокат  за фактите, съдържащи се в тази кореспонденция и тези разговори и всичко, узнато във връзка с осъществяваната защита; право на свободни и неконтролирани срещи с клиент и т. н./. \r\n\r\n В същото време, тези разпоредби не създават имунитет срещу наказателно преследване за престъпления, извършени от лице, упражняващо адвокатска професия. Те са неприложими при събиране на доказателства, които касаят лична престъпна дейност и не са свързани с професионалната дейност като адвокат и с отношенията адвокат – клиент. Колкото е недопустимо да се нарушават професионалните права на адвокати, толкова е недопустимо адвокатски кантори да се ползват за съхраняване на документи /които не са книжа на адвоката/ на други лица, с цел укриването им от разследващите органи и представянето им като кореспонденция между адвокат и клиент или адвокатски книжа. \r\n\r\n Ръководството на прокуратурата изразява подкрепа за намерението на Висшия адвокатски съвет да инициира промени в действащото законодателство, които да създадат допълнителни гаранции за професионалните права на адвокатите. Такива промени са нужни и по отношение на нотариусите и частните съдебни изпълнители. \r\n\r\n Съобразно правомощията си по Закона за съдебната власт, главният прокурор е възложил изготвянето на проект на акт за методическо ръководство /инструкция/ за действията, които могат да се извършват от органите на досъдебното производство спрямо адвокати, нотариуси и частни съдебни изпълнители. Целта е създаването на ясни правила, в пълно съответствие с разпоредбите на НПК, Закона за адвокатурата, Закона за нотариусите и нотариалната дейност и Закона за частните съдебни изпълнители, както и практиката на ЕСПЧ. Проектът за този вътрешен акт ще бъде представен на Висшия адвокатски съвет, на Съвета на нотариусите и на Съвета на Камарата на частните съдебни изпълнители  за предварително становище и обсъждане. \r\n \n\t\t\t\t\t\t", "date": "2019.01.21", "title": "Цацаров отговори на адвокатите, той подкрепя..."}
{"url": "http://www.bnews.bg/article/255447-sadat_otmeni_zapori_na_imushtestvo_na_arabadzhievi", "text": "\n Съдът отмени запори и възбрани върху имоти и сметки на Арабаджиеви 21.01.2019 11:00 442 0 Снимка: Личен архив inShare    Пловдивският административен съд отмени наложените от НАП възбрани върху имоти на Ветко Арабаджиев и запори върху негови банкови сметки, предава plovdiv-press.bg. Решението е окончателно. \r\nОсновният аргумент на съда е, че данъчните са търсили от фирма на Арабаджиев 606 600 лв ДДС, а са забранили да се разпорежда с имоти за над 16 млн. лв.  \r\n\r\n  Фирмата, чиито имоти и сметки са запорирани, е „Виктория Груп Корпорейшън“ ЕАД, която се помещава в пловдивския хотел „Марица“. По документи, Ветко Арабаджиев не фигурира като собственик, но е всеизвестно, че компанията е негова. Припомняме, че в края на септември 2018 г.. Ветко и Маринела Арабаджиеви бяха обвинени задочно за данъчни престъпления и пране на пари, а синът им Вълчо – задържан. Веднага след това НАП – Пловдив започна ревизия на фирмата за периода 1 декември 2012 - 31 август 2018 г. и от проверката стана ясно, че публичните задължения на \"Виктория Груп Корпорейшън\" са в размер на 606 600 лв. главница и лихва от 39 398 лв., изчислени към 16 октомври 2018 г. \r\n\r\n По тази причина от НАП поискаха налагане на предварителни обезпечителни мерки и на 29 октомври 2018-а публичен изпълнител издаде постановлението за налагането на възбраните и запорите, чиято стойност е 16 116 304,98 лв. Данните на възбранените имоти са заличени в съдебното решение, но е ясно, че сред тях има и хотели на Арабаджиеви. От \"Виктория Груп Корпорейшън\" възразили до НАП, че наложените обезпечения са прекомерни, и предложили други имоти за възбрана – основно магазини. Реакция от страна на данъчните не последвала и така се стигнало до делото в Административния съд в Пловдив. Така, със свое решение от 14 януари т. г., съдът отменя постановлението на НАП с мотива, че е налице \"свръхобезпечение\", което \"сериозно възпрепятства дейността на ревизираното лице\".  Въпреки окончателното решение на съда, данъчните запазват правото си да налагат нови възбрани и запори, но този път ще бъдат длъжни да спазят принципа на съразмерност. \r\n  \r\n \n\t\t\t\t\t\t", "date": "2019.01.21", "title": "Съдът отмени запори на имущество на Арабаджиеви"}
{"url": "http://www.bnews.bg/article/255466-trima_dushi_postradaha_pri_katastrofa_kray_sofiya", "text": "\nТрима души пострадаха леко при катастрофа преди двореца \"Врана\". Инцидентът е станал около 9.30 ч. тази сутрин. Ударили са се две коли, които са се завъртели на пътното платно. На място пристигнаха екипи на полицията, пожарната и линейки. \r\n Пострадал е 25-годишен мъж, който е управлявал единия автомобил. Той е с гръдна травма и е откаран в болница. Ранена е и шофьорката на другата кола – на 42 години. Тя е с контузия в областта на шията и гръдния кош и е настанена в болница „Света Анна” \r\n Пострадало е и 21-годишно момиче, което е пътувало в една от колите. Има контузии на гръдния кош и също е настанена в „Света Анна”.\r\n\r\nЗаради катастрофата в района се образува голямо задръстване в посока София. \n\t\t\t\t\t\t", "date": "2019.01.21", "title": "Трима души пострадаха при катастрофа край София "}
{"url": "http://www.bnews.bg/article/255445-levski_veche_ima_nov_trenyor", "text": "\n Георги Дерменджиев е новият треньор на \"Левски\", съобщават колегите от Sportal.bg. 64-годишният специалист поема \"сините\" още днес, след като през изминалата нощ е приел предложението на Павел Колев. \r\n\r\n Трикратният шампион с \"Лудогорец\" е подписал договор за шест месеца с опция за удължаване с още два сезона.  \r\n\r\n Дерменджиев сменя на поста Славиша Стоянович, който ще застане начело на националния отбор на Латвия. Словенецът и \"Левски\" се разделят по взаимно съгласие. \r\n\r\n Стоянович пристигна на \"Герена\" през лятото, заменяйки италианеца Делио Роси. Той стартира силно престоя си начело на \"Левски\", но впоследствие \"сините\" отпаднаха от турнира за Купата на България и се свлякоха до трето място във временното класиране на Първа лига. \r\n\r\n За последно Георги Дерменджиев работи в казахстанския \"Ордабаси\". Под негово ръководство \"Лудогорец\" спечели три титли, една купа и два пъти влезе в групите на Шампионската лига. \r\n\r\n Павел Колев е новият изпълнителен директор на \"Левски\" \r\n\r\n Бившият наставник на \"орлите\" веднага ще пристигне в Агия Напа, за да започне да води столичани, които провеждат зимната си подготовка в Кипър от 10 януари и ще останат там до 9 февруари. \r\n\r\n Сегашният помощник-треньор Асен Букарев и треньорът на вратарите Димитър Иванков остават в щаба на Дерменджиев, но скоро към тях най-вероятно ще бъде привлечен още един специалист. Със сигурност и Тодор Симов, който подготвя в София Божидар Митрев, Мартин Полачек и Филипе Нашименто, ще бъде част от екипа му. \r\n\r\n Новият треньор на \"сините\" ще дебютира на 25 януари срещу китайския \"Хенан\". \r\n\r\n   \r\n \n\t\t\t\t\t\t", "date": "2019.01.21", "title": "\"Левски\" вече има нов треньор"}
{"url": "http://www.bnews.bg/article/255460-oshte_oblasti_popadnaha_v_plen_na_gripnata_epidemiya", "text": "\nДнес обявиха грипна епидемия в Пловдив и Добрич. Така областите в плен на заразата станаха десет. Това са още Перник, Пазарджик, Смолян, Стара Загора, Ямбол, Бургас, Шумен и Силистра. \r\n В 593 училища и детски градини днес са преустановени учебните занятия, съобщиха от пресцентъра на Министерството на образованието и науката (МОН). \r\n До 22 януари включително е удължена грипната ваканция в 137 училища в област Бургас, в 120 училища в област Стара Загора, и в 65 училища в област Шумен. В област Пазарджик са затворени 122 училища, както и 60 в област Смолян. В област Ямбол до 23 януари също няма да учат 43 училища, а в област Перник - 40. \r\n От днес на обяд до петък включително се обявява и грипна ваканция във всички училища на територията на цялата Добричка област. В петък Регионалният щаб ще заседава отново, за да вземе решение за идната седмица.  \r\n И пловдивските ученици излизат в грипна ваканция. От утре 22 януари до петък 25 януари децата няма да ходят на училище. Това съобщи заместник-кметът Стефан Стоянов. \n\t\t\t\t\t\t", "date": "2019.01.21", "title": "Още области попаднаха в плен на грипната епидемия"}
{"url": "http://www.bnews.bg/article/255427-nataliya_gurkova_v_bitka_za_2_miliona_sas_zastrahovateli_ostanala_bez_pari_vdovitsata_se_vrashta_na_rabota", "text": "\n Вдовицата на убития черногорски бизнесмен Джордже Михалевич – Наталия Гуркова, е готова отново да се завърне под светлините на прожекторите. Само 4 месеца след смъртта на съпруга си, бившата миска е решила да започне работа. Тя обяви в социалната мрежа, че ще води седмична онлайн рубрика, в която ще представя знакови за България и света теми. \r\nБлизки до красавицата издават, че тя има сериозни финансови проблеми след разстрела на съпруга си. Той не й завеща пари, а дългове. Малко преди да го убият, Джордже бил напълно разорен и е продал почти всички диаманти, които фамилията притежава. Наложи се жена му да се върне в панелния апартамент на родителите си в столичния жк „Младост” с децата. \r\nЛъч надежда за Гуркова е обезщетението от затраховката „Живот”, която по документи й се полага. Джордже имал направена полица месеци по-рано и в случай на смъртен случай, вдовицата и децата следва да получат общо над $ 2 милиона от застрахователното дружество. Тънката подробност е, че застраховката не важи за територията на ЮАР и някои африкански държави, а Джордже бе направен на решето именно там. Наталия обаче смятала да води дело с компанията и да претендира поне за частично обезщетение. При всички положения, съдебната битка ще се проточи дълго и надали скоро Гуркова ще види парите.  \r\n„Застрахователите не покриват риска в ЮАР, но обикновено склоняват да дадат някаква символична сума на близките, за да запазят репутацията си. Едва ли Наталия ще получи повече от $ 100 000, но и това са пари”, коментира запознат със ситуацията човек от обкръжението й. Така или иначе, в момента вдовицата нямала никакво препитание и затова е решила да започне работа. \r\n„Новият ни проект с режисьора Стилиян Иванов се казва „Те са!”. Той ще привлича аудиторията на канала за видеосподеляне „Ютюб” и на социалните мрежи. Утвърдени в своята област хора ще говорят за пътя си към успеха, но те невинаги ще бъдат добре познатите лица от екрана. Ще търсим индивидуалните отговори на вечните въпроси: колко струва успехът, какво е любовта, за какво са ни приятелите, нужен ли е бракът, защо изневяряваме, важна ли е кариерата... Но не само това! „Те са!” е документ на нашето време, който ще се реализира под формата на интервюта в типична за госта среда - работно място, места за забавления и почивка, на борда на самолет или яхта...Изданията ще бъдат субтитрирани на английски език”, похвали се една от най-красивите носителки на титлата „Мис България”. \r\nНаталия за първи път проговаря след трагедията със съпруга й, макар че все още избягва темата за личния си живот. Тя предпочита да разказва за работата си и творческите си планове, но заобикаля болезнените въпроси. Почитателите й изразиха задоволство, че е успяла да си стъпи на краката и малко по малко да се съвземе след убийството на Джордже. Гуркова лично благодари на всеки, който й пожела успех, заявявайки , че подкрепата на приятели и фенове значи много за нея. В края на септември бившата миска загуби любимия си мъж, който бе убит чрез разстрел от двама маскирани мотористи в близост до Йоханесбург. Южноафриканските медии съобщиха, че похитителите проследили автомобила на черногорския бизнесмен, спрели точно до него на червен светофар и похитили жертвата през страничното стъкло на колата. Не е тайна, че бизнесът на Михалевич не беше съвсем легален, макар че Наталия винаги го е защитавала и е отклонявала слуховете по негов адрес. Публична тайна е, че разстрела на Джордже е поръчан от черногорски мафиотски бос. \r\nВ края на 2013 г. хубавицата преживя първия сериозен удар по семейството си – нейният свекър бе отвлечен и убит в Йоханесбург, а местни власти заключиха, че екзекуцията има връзка с криминалната дейност на Джордже. Изтръпнала от страх за собствения си живот и този на децата си, Гуркова се заврърна в България и започна да прекарва все повече време на родна територия. Красавицата се опита да замаже положението и отрече, че бащата на Михалевич е починал от насилствена смърт. Тя обвини жълтите медии за злостните клюки, които тиражират по адрес на мъжа й. „Той беше тежко болен. Имаше затруднения с дишането, имаше и още здравословни проблеми. Влезе в болница. Наложи се да му направят сложна животоспасяваща операция, която за съжаление не успя да преживее. Ние знаехме за този риск, докторите ни бяха предупредили. Нелепо е да се пише, че е бил убит”, коментира тогава Наталия. \r\nС финансовата криза на Джордже започнаха и проблемите в брака му. Заговори се, че жена му има извънбрачни връзки, а слуховете за раздяла между тях зачестиха. Запознати твърдят, че заради богатото криминално досие на съпруга си Гуркова загубила съня си. Обезпокоена за сигурността на двете си деца, бившата миска напуснала окончателно ЮАР и заживяла с майка си в столичния квартал „Младост”. \r\nЗа смъртта на Михалевич тя научила по телефона от южноафрикански полицейски инспектори. Хора от обкръжението на Наталия твърдят, че в продължение на седмици тя не можела да се отърси от шока, пиела и антидепресанти. Едва наскоро успяла да се съвземе и да продължи напред, най-вече заради децата си Джорджия и Кристиян, които също имали нужда от подкрепа, пише \"Уикенд\".  \r\n  \r\n \n\t\t\t\t\t\t", "date": "2019.01.21", "title": "Наталия Гуркова в битка за $ 2 милиона със застрахователи! Останала без пари, вдовицата се връща на работа "}
{"url": "http://www.bnews.bg/article/255421-bivshiyat_na_mariana_popova_se_hvana_s_biznes_dama_sreshta_se_i_s_pevitsata", "text": "\n В края на септември певицата Мариана Попова роди дете от актьора Веселин Плачков. Тя неведнъж е споделяла, че именно екранният Левски е сродната й душа. „След много неуспешни връзки най-сетне открих истинската любов в лицето на Веско”, признава изпълнителката, която има още една дъщеря от италианеца Ханес Перфлер. \r\nЗапознати издават, че Попова е в отлични отношения с бившия си мъж. Налагало се да се срещат от време на време заради детето и запазили добрия тон в общуването си. Така 9-годишната Мария-Магдалена се чувствала спокойна и преживяла по-леко раздялата на родителите си. \r\nХанес и Мариана се запознаха преди десетина години в Поморие, но връзката им не успя да проработи, макар че се сдобиха с дъщеря. Италианецът, който върти успешен ресторантьорски бизнес у нас, бил в морския град по работа. По стечение на обстоятелствата с певицата се озовали в един хотел, а колегата й Орлин Горанов ги запознал. Говори се, че по онова време Попова лекувала емоционалните рани, които й нанесла интимната афера с президента Георги Първанов, а Ханес я впечатлил с чара и чувството си за хумор. Той успял да я измъкне от кризата и да я зареди с позитивизъм. Още преди да имат време да напаснат характерите си, Мариана забременяла, а впоследствие това им изиграло лоша шега. „Нещата между нас се развиха толкова бързо, че нямахме време да се опознаем. Много сме различни, затова не се получи”, споделяла е изпълнителката. \r\nПреди години се заговори, че Ханес редовно кръшкал на Мариана, но и двамата отричат тези твърдения. Макар че се сгодиха в риалити шоуто „ВИП Брадър”, те така и не стигнаха до брак, а различията в характерите им несъмнено оказали своето влияние. \r\nДнес ресторантьорът и сомелиер е щастлив в личния си живот и се радва, че новата му жена не е известна в публичното пространство. Чаровната блондинка се казва Жанет Стоянова и работи в същата сфера като него – тя е един от собствениците на популярен столичен клуб. Ханес е благодарен на съдбата, че се е събрал с нея, защото не може да си представи по-добра половинка. „За времето, в което сме заедно, не сме се карали сериозно нито веднъж. Освен това дъщеря ми много я харесва, а това е важно за мен”, споделя Перфлер. \r\nМеждувременно Мариана също откри любовта и даже роди за втори път. Къдрокосата изпълнителка и актьорът, изиграл Апостола във филма „Дякон Левски”, са заедно от 3 години. И Веселин Плачков има дъщеря от предишна връзка, та сега всички са едно голямо и щастливо семейство. „Никакви страшни катаклизми не е имало с децата. Не сме имали нужда от психолози и дълги разговори, за да обясняваме. Преди отношенията ни не са били в ред, сега момичетата виждат, че всичко е нормално. Казват, че щом ние сме щастливи, те са добре”, разказвал е Веско в свои интервюта. \r\nЗа да бъде с Попова, той разтрогна 10-годишен брак и започна живота си отначало. „В един момент нещата просто се случиха и ние се усетихме на едно друго ниво. Любовта не се планира и не може да се обясни. Щастлив съм, че срещнах Мариана и имам привилегията да общувам ежедневно с чист човек като нея. Тя е истинско богатство! Благодарен съм за възможността толкова талантлива жена като нея да ми обръща внимание – да се обичаме, да се радваме и да бъдем един до друг\", споделял е актьорът. \r\nЗасега влюбените не искат повече деца, нито пък имат планове за сватба. Неотдавна се появиха твърдения, че двойката е сключила таен брак, но те се оказаха само слухове. \r\n  \r\n \n\t\t\t\t\t\t", "date": "2019.01.21", "title": "Бившият на Мариана Попова се хвана с бизнес дама, среща се и с певицата "}
{"url": "http://www.bnews.bg/article/255451-volen_i_ataka_zverski_razmazaha_dzhambazki_che_lamti_za_novi_milioni_ot_evroparlamenta", "text": "\n По повод разпространяваните лъжи и спекулации в Агенция ПИК, ТВ ЕВРОПА и редица други проправителствени медии относно предстоящите евроизбори, от ПП АТАКА заявяваме следното: \r\n\r\n Разпространяваните откровени лъжи, че лидерът на АТАКА Волен Сидеров искал да води листата на Патриотите за евроизборите са поръчкови публикации. До момента разговори за предстоящите евроизбори не са водени в коалицията „Обединени патриоти - НФСБ, АТАКА и ВМРО\" и съответно въпросът за водаческото място на евролистата не е поставян. Поръчковите публикации са предизвикани от истеричния страх на някои евродепутати, че може вече да не са такива и да се лишат от стотици хиляди евро, събрани от заплати в банка. \r\n\r\n Лидерът на АТАКА Волен Сидеров ще постави темата за възнагражденията на всички евродепутати от всички партии. Кой колко е получил и заделил в лични сметки? Сидеров ще предложи законодателни промени за повече контрол и отчетност на евродепутатите. Той ще настоява всички кандидати за евродепутати да декларират отказ от огромните суми, които получават незаслужено. Те трябва да бъдат дарявани за животоспасяващи цели.   \r\n\r\n \r\n\r\n   \r\n \n\t\t\t\t\t\t", "date": "2019.01.21", "title": "Волен и Атака зверски размазаха Джамбазки, че ламти  за нови милиони от Европарламента"}
{"url": "http://www.bnews.bg/article/255429-uchitelki_vdignaha_ratse_uchenichki_se_puskat_na_chichkovtsi_za_da_si_kupyat_markovi_dreshki", "text": "\n Броят на подрастващите девойки от 9, 10, 11 и 12 клас, които желаят да подражават на български и холивудски знаменитости расте застрашително, констатират психолози. Все повече тийнейджърки са готови да дадат мило и драго, за да се сдобият с маркови дрешки и предмети, които да ги направят топ в очите на останалите другарчета. \r\nЗа целта не са пощадени никакви средства – яко дрънчене на пари от родителите с уговорката, че не може някоя си да носи по-висок клас маратонки или пък да има оригинална рокля на „Guеss” или „Прада”, вместо да се мъкне с китайска или турска реплика, започване на работа – макар и почасово в различни заведения и най-вече проституция по домовете на възрастни господа. \r\n„Това е сериозен проблем, за който вкъщи не се говори. Момичетата „разпускат” след часовете. Никой не ги проследява дали се прибират директно, дали отиват в мола или на сладкарница, или пък не се замъкват при някой чичко, каквито случаи имаме десетки. Понякога бягат от час с различни оправдания, примерно временно неразположение и болки в корема заради месечния цикъл. Свършват работа и после пак сядат зад чина. Днешните ученички са доста по-разкрепостени от тези преди 10 или 20 години. Случвало се е да си разменят номерата на възрастни мъже, които ги причакват с коли след училище. Малките лъжат, че са техни роднини, качват се и отпрашщват в неизвестна посока.  \r\nПосле се фукат със скъпи дрехи, чанти и обувки. Фабрикуват какви ли не лъжи, ако човек им поиска обяснение с какви пари примерно са си закупили якето – мълчат или споделят, че са им го подарили. Родителите почти никога не взимат отношение, макар че сме пращали бележки за натрупали се отсъствия. Лошото е, че голяма част от семействата в страната са разделени, а често ученичките не споменават в разговор за баща си, ами казват „приятеля на мама” и т.н. Самата „мама” го дава доста разкрепостено. Приема версията за мистериозен приятел на щерката и дори не се запитва вярна ли или не е”, разкрива пред „Уикенд” преподавателка от столична елитна гимназия. \r\nТя издава, че имало ученички от горните класове, които редовно пътували със заможни мъже до Дубай. Вадели си болничен след болничен и човек оставал с впечатлението, че здравословно са го закъсали, докато не влезе в ролята на ченге и не проучи тайния живот на ученичките. Хлапачките се радват на висок стандарт на живот. При един от разплетените случаи се оказало, че момиче е излъгало родителите си, че отива на стаж в дубайски хотел. Стажът бил добре платен и понеже девойката искала да бъде самостоятелна, през няколко месеца решавала да пътува до Емирствата, за да може сама да изкарва парите си. Никой в семейството не се усъмнил в правотата на думите. Напротив - майката, която се грижела самостоятелно и за момченце от друг брак – също разпаднал се като първия й, приела радостно новината. Виждала, че щерка й е на път да си стъпи на краката преди да навърши 19 години, което я правело горд родител. Малката винаги й носела скъпи подаръци... \r\nДруга девойка пък се запознала с чичо си Стефан от София. Номерата случайно им се преплели в някаква група в месинджър. Мераклията я харесал на снимка и почнал да й пише по няколко пъти на ден. Веднъж се видели на по кафе, а после станали любовници. Всеки петък, когато жената на чичо Стефан свършвала работа и поемала с влака за родното си село, той звънял на 12-класничката Галя, за да му ходи на гости. На всяко посещение й давал по 50 лева, плюс пиене и цигари в неограничени количества. В замяна на това ученичката не му отказвала нищо в кревата, за разлика от законната съпруга, която отдавна била приключила със секса.  \r\n„Натъквали сме се на какви ли не истории. Но ние сме преподаватели, не можем да четем морал как да се държат в обществото, с кого да спят и с кого не. Имаше една ученичка, която правеше любов заедно с майка си и с доведения си баща. А беше само на 16. На пръв поглед бяха изрядни. Гаджето на майката прибираше малката. После се разбра, че  същият й урежда болнични от джипито, за да я води на спа курорти, да се забавляват. Криеха от майката. Двойката се раздели със скандал, а момичето смени училището. Факт е, че семейството като градивна единица на обществото липсва и това се отразява зле на поколението, сиреч на децата, които отрано тръгват по лош път”, категорична е и Драгомира Веселинова, преподавател по информатика в София. \r\n  \r\n \n\t\t\t\t\t\t", "date": "2019.01.21", "title": "Учителки вдигнаха ръце: Ученички се пускат на чичковци, за да си купят маркови дрешки "}
{"url": "http://www.bnews.bg/article/255475-putin_s_nay_nisak_reyting_ot_2006_godina_nasam", "text": "\nРейтингът на Владимир Путин \"престана да бъде неуязвим\" - президентът на Русия вече понася наред с останалите власти последиците от влошаването на живота в страната, пише \"Ведомости\". \r\n Първото за годината проучване на социологическия център ВЦИОМ показва, че спадът в рейтинга на Путин продължава - доверие му гласуват 33,4 на сто от участниците в допитването срещу 36,5 на сто от участниците в същото проучване от 29 декември м. г. \r\n Това е най-ниският показател от януари 2006 г. - най-старата дата от списъка с подобни анкети на сайта на ВЦИОМ. \r\n Много повече са анкетираните, одобряващи дейността на руския президент, но и техният дял намалява - 62,1 процента срещу 64,6 на 29 декември, посочва вестникът, цитиран от Би Би Си. \r\n Сред основните причини са вдигането на ДДС в началото на януари и поскъпналите комунални услуги, както и миналогодишната реформа, вдигнала възрастта за пенсия в Русия, обяснява социологът Григорий Кертман от агенция ФОМ. \"Хората имат дълга ваканция, много общуват помежду си, повече са шансовете да чуят критики\", допълва той. \r\n Няма никакъв срив на доверието към Путин - то бавно намалява след пенсионната реформа, смята шефът на ВЦИОМ Валерий Фьодоров. \r\n \"Няма добри новини, които да сочат, че животът се променя към по-добро. След няколко години на криза хората имаха очаквания, че заплатите ще се увеличат, че пенсиите също ще се увеличат, а всъщност имаше поскъпване и лоши новини като пенсионната реформа и санкциите\", припомня аналитикът. \r\n Настроението обикновено се вдига по Нова година, но сега не стана така - нямаше тласък за повишаване на социалното самочувствие, констатира руският социолог. Хората в Русия са останали с малко пари, дори за новогодишната трапеза са похарчили с по хиляда рубли по-малко от предната година - \"и не защото няма поскъпване, а защото има тревога за бъдещето\", добавя той.\r\n\r\nСлед пенсионната реформа хората в Русия започват да адресират претенциите си директно към президента, а не към по-нископоставените власти. Расте отчуждаването от властта на част от обществото, отслабват надеждите, възлагани на властта и на президента. Общо е разочарованието в социалния характер на държавата, коментира политологът Александър Пожалов. \r\n В момента има процес на \"разбожествяване на Путин\" - по-рано обикновените хора в Русия виждаха в него онзи, който им носи слава и величие, а днес хората отчасти го смятат за виновник за проблемите, прехвърлят върху него и негативите, свързани с правителството, отбелязва наблюдателят Николай Петров. Според него е настъпил преломен момент за властта в Русия, изискващ героични усилия в подкрепа на намаляващата легитимност на Путин, казва Петров, цитиран от \"Ведомости\". \"Другият изход е затягане на гайките. Кремъл трябва да избере стратегия, защото това може да повлияе и на събитията през 2024 г.\", когато ще приключи новият мандат на Путин, предупреждава експертът.\"С такива рейтинги може и да караш нататък, но трудно се предприемат сериозни действия за трансформиране на режима - рейтингът пада не само в очите на обикновените хора, но и на елитите\", смята руският експерт. \n\t\t\t\t\t\t", "date": "2019.01.21", "title": "Путин с най-нисък рейтинг от 2006 година насам"}
{"url": "http://www.bnews.bg/article/255437-zhivko_martinov_se_yavi_v_sledstvieto_za_sudzhukgeyt", "text": "\n Бившият депутат от ГЕРБ Живко Мартинов днес се яви в следствието като подсъдим по така наречения случай \"Суджукгейт\". Мартинов пристигна с двама души, най-вероятно негови адвокати и не се спря пред медиите, предаде Канал 3. \r\n\r\n Бившият депутат ще бъде съден за изнудване. Според разследването, той е изнудвал търговец на месо да даде 4 тона суджук, 30 килограма филе \"Елена\" и 30 килограма телешка пастърма за премиера Бойко Борисов. Впоследствие е установено, че нищо от тази пратка не е достигнало до министър-председателя. \r\n\r\n Живко Мартинов ще отговаря за това, че в периода от м. януари 2012 г. до м. януари 2013 г., в гр. Добрич, при условията на продължавано престъпление - с четири деяния, с цел да набави за себе си имотна облага, принудил А. П. П., чрез заплашване, изразяващо се в отправяне на закани да извърши нещо противно на волята му- да му предостави 4 (четири) тона суров суджук, 30 (тридесет) килограма филе „Елена“ и 30 (тридесет) килограма телешка пастърма, и с това причинил на А.П.П. значителни имуществени вреди в общ размер на 36 168, 20 лева, представляващи равностойността на предоставените вещи \r\n\r\n Отправените към А. П. П. закани са: „Ако не ми доставиш суджука, ще те съсипя. Ще имаш големи проблеми, защото съм те вкарал в списъка на фирми, които трябва да дават. И ако не се случи това нещо, ще ти изпратя данъчните да ти разбият бизнеса. Когато реша, ще те вкарам в ареста“; „Акъли не искам, действай по-бързо, че съм ти вдигнал мерника и гледай суджука да е пак хубав като предишния суждук. Ако не ми доставиш суджука, ще те съсипя. Айде давай, мятам те, няма да те чакам много, че си на ръба.“; „Нали знаеш, че ми струваш един телефон да те вкарам в ареста. Ще трябва да даваш, докато реша аз. Иначе си пътник.“; „Нали си знаеш урока. Иначе мачът е свирен за тебе. Гледай да не стане грешка със суджука, защото ако не му хареса, си свършил.“ \r\n\r\n Определената мярка за неотклонение на Мартинов е „Гаранция в пари в размер на 20 000 лева“. \r\n \n\t\t\t\t\t\t", "date": "2019.01.21", "title": "Живко Мартинов се яви в следствието за \"Суджукгейт\""}
{"url": "http://www.bnews.bg/article/255426-zhenata_na_soltariyski_varti_biznes_sas_slavi", "text": "\n Находчив бизнес завъртя жената на Борис Солтарийски - Аделина. Половинката на музиканта от \"Ку-ку бенд\" се уреди да облича женската част от екипа на Слави с дрехи от модната си линия. Тя дава дрехите на Дългия без пари, но той ги рекламира всяка вечер в предаването си. \r\nСамата Солтарийска доскоро официално вземаше и заплата от Трифонов, защото работеше в екип \"Гости\". Откакто започна да се изживява като дизайнерка, тя напусна екипа, но се разбра със Слави да й помогне в амбициозното начинание. Не е тайна, че брюнетката е любимка на Трифонов още от годините, когато се появи на кастинг за проекта му \"Умна и красива\". \r\nДългия толкова я хареса, че я взе на работа и дори тръгнаха слухове за любовна афера между двамата. Факт е, че вкусовете за жени на Слави и Солтарийски напълно съвпадат. Те имаха и друго общо гадже - Мартина Огнянова. \r\nМакар често да се появяват слухове за раздяла между Аделина и Борис, двамата са заедно, но певецът държи под око жена си. Солтарийска не пропуска възможност да се похвали с апетитното си тяло и това силно дразни съпруга й. Наскоро Солтарийска напълни гърдите си със силикон и това я амбицира още повече да позира с изрязани бански. \r\nСлед цяла поредица от селфита, на които мацето едва прикрива новите си придобивки, Аделина ограничи провокативните снимки. Музикантът от \"Шоуто на Слави\" е предупредил половинката си да спре с палавите фотоси, защото не одобрява неприличните предложения, които получава в социалните мрежи, пише \"България Днес\". \r\n  \r\n \n\t\t\t\t\t\t", "date": "2019.01.21", "title": "Жената на Солтарийски върти бизнес със Слави "}
{"url": "http://www.bnews.bg/article/255436-vseki_peti_balgarin_obvinyava_pravitelstvoto_za_haosa_s_elektronnite_vinetki", "text": "\n Едва една четвърт от нуждаещите се от винетка шофьори са успели да закупят или презаверят електронния документ за 2019 година, показва проучване на \"Афис\". \r\n\r\n  А една пета са онези, които са опитали да сторят това, но не са успели. Тук следва да се вземе предвид, че над половината от водачите на МПС към този момент изобщо не са опитвали да закупят или презаверят електронна винетка – било защото не се нуждаят от такава, било защото още не е изтекла валидността на предишните винетни стикери. \r\n\r\n За неразборията с новата система за контрол върху движението по националната пътна мрежа хората най-често обвиняват изпълнителната власт, а не фирмата-изпълнител, каквото впечатление се оформи в първия момент в публикации и коментари. Сумарно делът на изпълнителната власт и фирмата-изпълнител измежду посочилите главен виновник за проблема е близо 40 на сто. \r\n\r\n Колко и какви хора засяга проблемът? \r\n\r\n 55 на сто от пълнолетните български граждани декларират, че шофират, а с 3 на сто повече е общият дял на притежаващите правоспособност за управление на МПС. В номинална стойност това са приблизително 3,250 хил. души. О тях повече от половината твърдят, че шофират всекидневно, а всеки четвърти – няколко пъти седмично. \r\n\r\n Данните показват, че мъжете-шофьори са двойно повече от жените, както и, че столичани по-често управляват колите си, отколкото жителите на останалите населени места. И още, че най-голям дял са шофьорите между 30 и 60 годишна възраст, че работещите българи в активна възраст, независимо от социалния статус, много по-често сядат зад волана в сравнение със студентите и особено в сравнение с пенсионерите. \r\n\r\n 56 на сто от домакинствата притежават по едно МПС, а 13,4 на сто – повече от едно. Сумарно това прави близо 70 на сто от българските домакинства. Разпределението обаче включва и отговорите на хората в пенсионна възраст, които не са чак толкова мобилни. \r\n\r\n Хипотетично тези факти означават, че почти всеки ден по пътищата у нас се разминават, условно казано, около 2,5 млн. души, управляващи МПС, без да броим преминаващите чуждестранни превозвачи. Важна подробност е, че около една четвърт от тях шофират само в рамките на населените места, в които живеят, тъй че те не са засегнати от кризата с винетките. \r\n\r\n Накратко – българите имат коли и твърде често се придвижват с тях. Това се приема като нещо естествено и е част от общоприетата норма и стандарта на живот. Особено в столицата и още няколко по-големи градове, където за мнозина жители на практика е по-евтино да отидат на работа с личната си кола, отколкото с обществения транспорт. \r\n\r\n Случаят не може да се разглежда изолирано, тъй като замисълът на системата предполага чрез закупените винетки българските граждани да финансират изграждането и ремонта на пътните участъци. В този контекст казусът с електронните винетки е част от по-голямата картина – как работи държавата и администрацията в този сектор, който пък е свързан, освен с управленски решения, и с безопасността на голяма част от българските граждани. \r\n\r\n Но каква е оценката за качеството на изгражданата и ремонтирана пътна инфраструктура, което гражданите финансират чрез закупуването на винетки? Пплащаме по-скоро за лошо пътно строителство и лоши пътни ремонти. \r\n\r\n На пряк въпрос – „Колко често преминавате с автомобила си през опасни новопостроени или новоремонтирани пътни участъци?“, 22 на сто отговарят „Всекидневно“, а други 23 на сто – „Почти всеки ден“. 43 на сто пък декларират, че това им се случва няколко пъти месечно или по-рядко. \r\n\r\n В крайна сметка излиза, че да се движим с коли по пътищата ни се налага все по-често, но за сметка на това необходимостта от това крие все по-големи опасности. Но плащаме на държавата за това, а както се оказа в началото на годината, не можем и да си платим, дори да искаме. \r\n\r\n ---------------------------------------- \r\n\r\n \r\n \n\t\t\t\t\t\t", "date": "2019.01.21", "title": "Всеки пети българин обвинява правителството за хаоса с електронните винетки"}
{"url": "http://www.bnews.bg/article/255423-balgarin_raboti_v_holuvud_za_167_000_dolara_v_sekunda", "text": "\n   \r\n\r\n Българският актьор Димитър Маринов заработва 167 000 долара в секунда в Холивуд \r\nНашенецът, който си подели „Златен глобус“ с колегите си от филма „Зеленият път“ се снима в реклама на известна марка бира. 30 секундното  промоционално видео е струвало над 5 милиона долара, което значи, че цената на секунда от него е минимум 167 000 долара, пише „Телеграф“. \r\nВ краткия клип Маринов ще си пожелае наздраве в компанията на холивудските икони Сара Джесика Паркър и Джеф Бриджис. \r\n„Много съм горд! Тази реклама е като късометражен филм. Много специална! И през годините ще продължават да я показват в малки сериални реклами от 3 части. Много шантаво и готино“, споделя Димитър Маринов. \r\n \n\t\t\t\t\t\t", "date": "2019.01.21", "title": "Българин работи в Холувуд за 167 000 долара в секунда "}
{"url": "http://www.bnews.bg/article/255464-kristian_kostov_pravi_furor_v_kitay", "text": "\n Кристиан Костов е в Китай и засега се представя повече от отлично в китайското музикално риалити шоу „Singer 2019”. \r\n\r\n Той е най-младият стартов певец в историята на формата, както и трети подред чуждестранен участник в него. Миналогодишната чуждестранна участничка е била номинираната за „Грами” световноизвестна R&B звезда Джеси Джей, която тогава става и победител в риалитито. \r\n\r\n 18-годишният роден талант, който владее цели 4 езика, успя бързо да прикове вниманието върху себе си с изпълнението на песента „Beautiful Mess”, с която спечели второ място за България на финала на „Евровизия” преди две години. Китайското шоу продължава чак до април тази година, когато е финала му, а мечтата на Крис е да стигне именно до там. \r\n\r\n „Рейтингът на предаването е наистина огромен. Миналата година, например, повече от два милиарда души са го гледали, което е просто нереално. За мен е изключително голяма чест да съм част от това шоу и се надявам да успея да стигна до финала”, споделя той. И добавя, че всички участници в „Singer 2019” са все популярни и големи звезди в Китай. \r\n\r\n „Все едно да пеят срещу Лили Иванова или Васил Найденов в България. Срещу мен се изправят наистина най най-големите им звезди и няма да ми е лесно.” \r\n\r\n Най-голямата гордост за младия ни изпълнител обаче, е факта, че всички в Китай говорят за родината му България. \r\n\r\n „Много се гордея с това! Гордея се и с факта, че съм първият участник от България, но се надявам да не съм и последен. Мисля, че имаме много достойни артисти и музиканти, които могат да достигнат до тази сцена и не само до нея. Никога няма да спра да повтарям, че нашата нация е изключително талантлива, изключително музикална”, споделя Крис, който през 2017-та спечели и цели четири статуетки от Годишните музикални награди на \"БГ Радио\". \r\n\r\n Разбира се, безкрайно впечатлен е и от онова, което вижда в Китай, където гостува за първи път. \r\n\r\n „Най-много ме впечатлиха хората, културата им. В първите няколко дни от престоя си в Китай дори, по-скоро се чувствах като някакъв извънземен, защото не можех да си общувам с хората. А сега пък не мога да си представя какво ще бъде, когато се върна в България и няма да имам тази възможност. Много свикнах с хората тук – и с начина им на живот, и с начина на общуване.” \r\n\r\n Припомняме, че към азиатската страна Костов замина още в първите часове на новата година. Тогава стотици фенове го посрещнаха, редейки се настоятелно на опашки за селфи и автограф. Още със стъпването си на терен, Крис веднага се захвана за работа. \r\n\r\n Навръх Нова година пък руският Първи канал включи нашият изпълнител в празничната си програма. Там Крис блестя с изпълнението си на „Beautiful Mess” и бе позициониран пред пищна елха на открита пързалка в Москва. Около него със съчетание на леда впечатли шампионката по фигурно пързаляне Евгения Медведева, пише show.blitz.bg \r\n \n\t\t\t\t\t\t", "date": "2019.01.21", "title": "Кристиан Костов прави фурор в Китай"}
{"url": "http://www.bnews.bg/article/255441-mazh_otvleche_sina_si_kogoto_ne_priznava_za_svoe_dete", "text": "\n Полицията задържа 21-годишен мъж, отвлякъл 3-месечния си син,  съобщиха от ОД на МВР-Монтана. \r\n\r\n На 20 януари около 00.35 часа в РУ Лом е подаден сигнал за това, че 21-годишен мъж е влязъл в дома на 21-годишна жена, с която преди време живял на семейни начала, и в нейно присъствие против волята ѝ взел 3-месечния ѝ син, на който е биологичен баща, без да го е припознал, след което напуснал жилището. \r\n\r\n В резултат на проведените оперативно-издирватлни мероприятия по „горещи” следи в рамките на деня детето и биологичният му баща са намерени в добро физическо и психическо здраве в град Козлодуй. \r\n\r\n Детето е върнато на майка му. За случая е уведомен Отдел „Закрила на детето”. Бащата е задържано за срок от 24 ч. в РУ Лом. По случая е образувано досъдебно производство. \r\n \n\t\t\t\t\t\t", "date": "2019.01.21", "title": "Мъж отвлече сина си, когото не признава за свое дете"}
{"url": "http://www.bnews.bg/article/255438-moskovski_e_nevinen_za_smartta_na_sina_si_deloto_e_prekrateno", "text": "\n След 11 месеца еквилибристики прокуратурата прекрати разследването срещу бившия транспортен министър Ивайло Московски. Инцидентът с моторната шейна, управлявана от него, при който на 2 февруари м.г. загина 3-годишният му син, е случайност и Московски не носи отговорност за катастрофата. Няма данни за престъпление, смята прокурор Емилия Варадинова от Софийската градска прокуратура. Постановлението й, с което \"Сега\" разполага, е от 3 януари. Въпреки това в петък прокуратурата укри този факт и отговори на \"Сега\", че няма нищо ново по делото. \r\n\r\n Мълчанието е стратегията й още от самото начало на този случай. Първо на обществото дори не беше съобщено как е станала катастрофата с мощната машина, управлявана от министъра. Прокуратурата мълча 5 дни по случая, а след това обяви, че делото за причиняване на смърт по непредпазливост е прехвърлено за разследване в националното следствие. Казусът се прехвърляше между окръжната прокуратура и градската. Московски подаде оставка заради катастрофата край Своге, при която загинаха 20 души. \r\n\r\n През октомври \"Сега\" научи от собствени източници, че следователят по делото е стигнал до извода, че бившият министър трябва да бъде подведен под отговорност. Никой не отрече това, след като информацията беше публикувана. Прокурорското постановление обаче гласи точно обратното. \r\n\r\n Варадинова развива тезата, че безспорно смъртта на детето е заради падането от шейната, управлявана от баща му. Има инцидент, но това не значи, че водачът е имал виновно поведение, пише прокурорката. Според нея трябва да бъде безспорно доказано, че произшествието е в причинно-следствена връзка с поведението на водача и с нарушение на правилата за управление на снегомобил. Тя смята, че става дума за случайно деяние и деецът не следва да отговоря за него, защото не бил длъжен и не могъл да предвиди последиците. Не са нарушени обичайните практики за управление на шейна, приема Варадинова, която е командирована в градската прокуратура от 2015 г. Според нея Московски не е бил запознат с техническите данни на шейната, нито с правилата за управлението й, нито с каква скорост може да я кара, нито каква екипировка е нужна, нито че трасето не е за шейни. \r\n\r\n За да има вина за причиняване на смърт по непредпазливост, трябва да има виновно действие или бездействие, макар и неумишлено, посочва прокурорката. Т.е. да съзнава, че може да причини смърт, но да се надява, че ще избегне това. Московски обаче не е паснал и на този шаблон. \r\n\r\n В постановлението се цитират отговори от официалния представител на канадската марка за моторни шейни, че предлагат на всичките си клиенти теоретичен и практичен курс за управлението на снегомобил. Този курс не е задължителен. На купувачите също се разясняват основни правила за машините и те се подписват, че са ги разбрали - че трябва да се кара внимателно и бавно, защото високите скорости крият риск от загуба на управление и инциденти, че препоръчителната минимална възраст за водачите е 16 години, че шейната е едноместна, че трябва да се управлява с предпазно облекло и каска. \r\n\r\n Злополучната шейна обаче е купена втора ръка. Последните данни, че е била обслужвана в сервиз, са от 2014 г. Новият й собственик не е преминал през инструктажа за безопасност, нито е направил такъв на Московски. Автотехническата експертиза обяснява, че шейната се управлява основно с баланса на тялото, подобно на мотоциклет. Според експертите най-вероятната причина, че шейната е загубила сцеплението, е, че е навлязла в неутъпкан сняг. Скоростта й преди инцидента е била не по-висока от 50 км/ч. \r\n\r\n Ето как изглежда инцидентът според постановлението: Семейният познат на Московски Васил Михайлов имал три моторни шейни. Държал ги в заведението \"Силвър Фокс\" в Боровец. На 2 февруари м.г. Московски бил в курорта с майка си и с двете си деца - на 3.5 г. и на 7 г. Той наел ски учител за децата, а на обяд отишли в \"Силвър Фокс\". В заведението дошъл и парламентарният секретар на транспортното министерство Ваньо Тодоров. След това се появил и Михайлов. След като се нахранили, тримата мъже решили да карат шейните на Михайлов. Било около 15 ч., времето било слънчево и ясно. Тодоров се качил на първата шейна, Михайлов и по-голямото дете на министъра - на втората, а Московски и малкото момченце - на третата. Малкият седнал пред баща си и се държал за П-образната ръкохватка до кормилото. Шейните потеглили по горски път в посока към хижа \"Чакър войвода\". Времето било меко, снегът се топял, по пътя имало неравности. Трите шейни се движели една след друга, спирали и се изчаквали. След един от завоите първите две шейни спрели да изчакат тази на Московски. През това време той се движел най-вдясно по трасето. Навлизайки в остър ляв завой, дясната ска на шейната потънала в снега, шейната се наклонила надясно, навлязла в неутъпкания сняг и се ударила в дърво. Детето получило закрита черепно-мозъчна и гръбначно-мозъчна травма и починало. Когато Московски не ги настигнал, Михайлов и Тодоров се върнали да видят какво става. Михайлов взел детето и потеглил към спасителната служба. Там от БЧК констатирали смъртта на момченцето. Според експертизата, дори да е имало каска, детето пак е щяло да пострада фатално. В постановлението не става дума Московски да е изследван за алкохол. \r\n\r\n   \r\n \n\t\t\t\t\t\t", "date": "2019.01.21", "title": "Московски е невинен за смъртта на сина си, делото е прекратено"}
{"url": "http://www.bnews.bg/article/255439-ekspertizata_sochi_severin_e_psihopat_egotsentrik_i_primitivna_lichnost", "text": "\n Психопат, егоцентрик, примитивна личност и склонен към агресия е Северин Надеждов, който уби Виктория Маринова в Русе, но е вменяем и може да носи наказателна отговорност. Това са предварителните данни от съдебно-психиатричната експертиза, за която циганинът беше настанен в болницата на затвора в Ловеч, научи “24 часа”. \r\n\r\n Документът още не е готов и прокуратурата го няма черно на бяло. Тази експертиза е задължителна, преди извергът да бъде предаден на съд. Северин Надеждов не показвал емоция по време на разговорите с лекарите. Отговарял с кратки думи, забил поглед в земята. \r\n\r\n През по-голямата част от времето не общувал много със съкилийниците си. Няма данни да е тормозен физически, освен няколко психоатаки какво го очаква когато влезе в затвора. \r\n\r\n 21-годишният Северин вече е обратно в русенския арест, но стоя в Ловеч повече от месец. През това време психиатри са водили беседи с него, за да направят заключение дали е луд, както твърдяха роднините му. За него няма данни от медицинска документация, която да показва психични болести. Справка в родословното му дърво обаче разкрила кръвосмешение – бащата и майката на Северин били роднини. С лека умствена изостаналост са и братята на Селяйдин Ремикса, както е известен в циганската махала. \r\n\r\n Бил агресивен към други момичета в махалата, с които имал връзки, преди да се ожени по ромските закони за Емел. Двамата нямат граждански брак и сега момичето живее с родителите си. Алкохол пиел от 15-годишен, а в последните 2 г. се друсал и с евтина синтетична дрога. Точно в това състояние – пиян и дрогиран, Северин нападнал Виктория Маринова на 6 октомври миналата година на крайречната алея, където журналистката се подготвяла за състезание по бягане. Ударил я силно в лицето, замъкнал я в храстите и я изнасилил жестоко. Експертизата сочи, че жертвата е била мъртва през по-голямата част от гаврата върху нея от Северин. \r\nРазследването срещу Северин Надеждов ще приключи до март с изготвянето на всички експертизи, научи още “24 часа”. Очаква се той да признае всичко в обвинителния акт. \r\n \n\t\t\t\t\t\t", "date": "2019.01.21", "title": "Експертизата сочи -  Северин е психопат, егоцентрик и примитивна личност!"}
{"url": "http://www.bnews.bg/article/255440-amerikanskiyat_minonosets_pristigna_v_gruzinskoto_pristanishte_batumi", "text": "\n Ескадреният миноносец от военноморските сили на САЩ \"Доналд Кук\" пристигна днес на приятелско посещение в грузинското пристанище Батуми. Това съобщи в репортаж от мястото на събитието грузинската телевизия \"Имеди\", предаде ТАСС. \r\n\r\n Корабът пристига в Грузия за втори път през последните години, като целта е да се засили двустранното сътрудничество в сферите на морската сигурност и стабилност, заяви днес посолството на САЩ в Тбилиси. По време на посещението ще бъдат организирани съвместни тренировки на американски военни моряци със служители от грузинската брегова охрана. За екипажа на \"Доналд Кук\" са предвидени екскурзии с разглеждане на местните забележителности. Моряците ще играят и футбол с грузинските граничари. По данни на местните медии миноносецът ще остане в Грузия до 24 януари. \r\n\r\n От края на 90-те години на миналия век САЩ предоставят на Грузия техническа, финансова и друга помощ в защитата на морските граници, укрепването на законността, подготовката на кадри, създаването на инфраструктура и техническото преоборудване на бреговата охрана. От 2001 г. американски военни кораби пристигат всяка година (от един до три пъти) на приятелски посещения в грузинските пристанища Батуми и Поти, където провеждат съвместни маневри със служители на местната брегова охрана, напомня ТАСС. \r\n\r\n Американският ескадрен миноносец \"Доналд Кук\", въоръжен с управляеми ракети, се насочи към Черно море вчера, \"за да извърши операции, свързани със сигурността на корабоплаването и да съдейства за регионалната морска стабилност\", гласи съобщение на военноморските сили на САЩ. \r\n\r\n И по-конкретно: в Черно море корабът ще проведе \"операция по обезпечаване на сигурността в морето, по укрепване на стабилността и съвместната готовност с нашите съюзници от НАТО и партньорите в региона\". Това съобщи пресслужбата на Шести флот на САЩ. \r\n\r\n \"Нашето пристигане в Черно море ще покаже възможностите за взаимодействие на ВМС при изпълнение на цели на общата сигурност, за да можем да действаме ефективно при бъдещи кризи или възпиране на агресия\", заяви командващият офицер на \"Доналд Кук\" Матю Пауъл, цитиран от Ройтерс и БТА. \r\n\r\n В началото на януари бе съобщено, че големият американски десантен кораб \"Форт Макхенри\" е влязъл в Черно море. \r\n\r\n Руският Черноморски флот започна да следи движението на американския боен кораб, откакто той навлезе в района, съобщи Националният център за управление на отбраната на Русия, цитиран от агенция РИА Новости. Според руското министерство на отбраната американският боен кораб е влязъл в Черно море в 20.50 ч. московско време (19.50 ч. българско време) на 19 януари. \r\n\r\n Според международната конвенция от Монтрьо американски бойни кораби могат да останат в Черно море за не повече от 21 дни, отбеляза руският Център за управление на отбраната. \r\n\r\n \"Американски бойни кораби често посещават Черно море. Тези посещения нямат нищо общо със сигурността на САЩ\", написа в Туитър Алексей Пушков, който е член на Комисията за информационна политика на Съвета на федерацията - горната камара на руския парламент. \"Тези кораби развяват техния флаг, изпращат ни сигнал и укротяват техните сенатори, които настояват да се изпрати цял боен флот в Черно море. Те трябва да стоят далеч от нашите брегове\", заяви Пушков. \r\n \n\t\t\t\t\t\t", "date": "2019.01.21", "title": "Американският миноносец пристигна в грузинското пристанище Батуми"}
{"url": "http://www.bnews.bg/article/255424-geri_nikol_lazhe_che_sreshtnala_riana", "text": "\n Певицата Гери-Никол разбуни духовете на феновете си, като качи стори в Инстаграм, на което позира с колежката си Риана. \r\nСнимката обаче се оказа монтаж. Бдителни фенове веднага намериха оригиналната снимка, на която Гери е в компанията на друга ар енд би певица, доста по неизвестна от Риана. Така и не стана ясно защо варненската блондинка е направила на фотошоп снимката, но определено успя да си вдигне рейтинга, пише \"Телеграф\". \r\n \n\t\t\t\t\t\t", "date": "2019.01.21", "title": "Гери-Никол лъже, че срещнала Риана "}
{"url": "http://www.bnews.bg/article/255435-nad_1500_dushi_ostavat_na_ulitsata_sled_zatvaryane_na_fabriki_v_ihtiman_i_musachevo", "text": "\n \r\nНад 1500 души остават на улицата след затваряне на фабрики в Ихтиман и Мусачево! Тази ужасна новина споделиха потърпевши наши читатели от Ихтиман. Крупният инвеститор, който откри шивашки фабрики в Ихтиман, Мусачево и Благоевград, внезапно е затворил първите две. \r\n\r\n Над 1500 души са на улицата посред зима и не знаят какво да правят, тъй като голям част от тях дължат кредити и се грижат за семейства и деца. Хората питат това ли е стабилното управление на ГЕРБ и Патриоти и се чудят защо медиите мълчат и не обелват дума по въпроса. \r\n\r\n Изтеглянето на крупни инвеститори от държавата ни започна още в края на 2017 г. и продължи през цялата 2018 г., като през същата стойността на привлечените чужди инвестиции е катастрофално ниска. \r\n  \r\n \n\t\t\t\t\t\t", "date": "2019.01.21", "title": "Над 1500 души остават на улицата след затваряне на фабрики в Ихтиман и Мусачево!"}
{"url": "http://www.bnews.bg/article/255420-mey_izliza_pred_parlamenta_s_alternativen_plan_za_brekzit", "text": "\n Британският премиер Тереза Мей ще представи пред парламента алтернативен план за излизането на страната от Европейския съюз. \r\n\r\n Акцент в речта на Мей ще бъде границата с Ирландия, съобщиха правителствени източници. Миналата седмица премиерът заяви, че ще наблегне на разговорите между отделните партии, за да убеди депутатите да приемат предложенията й. \r\n\r\n Сега обаче става ясно, че тя ще търси подкрепата на отцепниците в собствената си партия, тъй като е малко вероятно опозиционните лейбъристи да подкрепят плана й. Парламентът ще го гласува на 29 януари. \r\n \n\t\t\t\t\t\t", "date": "2019.01.21", "title": "Мей излиза пред парламента с алтернативен план за Брекзит"}
{"url": "http://www.bnews.bg/article/255443-bpts_shte_se_proiznese_za_makedonskata_tsarkva_sled_kato_bade_prieto_imeto_na_darzhavata", "text": "\n Още се работи върху името на държавата Македония. Когато се уточнят тези подробности, ще се придвижи сигурно и църковният въпрос. Това каза Негово Светейшество Българският патриарх и Софийски митрополит Неофит, който почете своя небесен покровител с тържествена света литургия и благодарствен молебен отслужени в Софийската митрополитска катедрала „Св. Неделя“. \r\n\r\n На въпрос каква е позицията на църквата ни за исканата независимост от украинската църква, патриарх Неофит заяви, че този въпрос тепърва ще бъде обсъждан, съобщи Нова тв. \r\n \n\t\t\t\t\t\t", "date": "2019.01.21", "title": "БПЦ ще се произнесе за македонската църква след като бъде прието името на държавата"}
{"url": "http://www.bnews.bg/article/255431-bivsh_general_ot_ds_se_prostrelya_v_shumen", "text": "\n 90-годишният генерал-майор Йордан Касабов от Шумен е починал след трагичен инцидент при прострелване. Инцидентът е станал в дома му в неделя към 18 часа, по неофициални данни, съобщава \"Труд\" . \r\n\r\n  Неврохирурзи от МБАЛ-Шумен са се борили за живота му, но прострелването в областта на главата се е оказало смъртоносно. Ген. Касабов е бивш шеф на МВР-Шумен и МВР-Разград. Той е роден на 30 октомври 1928 г. в търговишкото село Веренци. През 1948 г. завършва средно реално образование. От 1948 до 1949 г. учи радио разузнаване в Школата за запасни офицери. Влиза в системата на МВР и изкарва 3-месечен курс в Школата \"Георги Димитров\" от 1 юли до 5 октомври 1950 г. Започва службата си като младши разузнавач към отдел X-ВКР на Държавна сигурност в първи армейски свързочен полк. От 4 октомври 1950 г. е разузнавач и взводен командир в тринадесети стрелкови полк. \r\n\r\n От 1952 до 1955 г. работи в отдела на ДС към Областното и окръжното управление на МВР-Благоевград, като тръгва от старши разузнавач и стига до изпълняващ длъжността началник на отделение. Заминава за Шумен, където е началник на 3-то отделение на ДС към МВР-Шумен.  От 1965 до 1966 г. изкарва едногодишен курс в школата на КГБ в Москва. От 1969 г. е първи зам.-началник по ДС към Окръжното управление на МВР-Шумен. От 1975 до 1988 г. е началник на Окръжното управление в Шумен. След това до пенсионирането си на 1 юни 1990 г. е началник на Областното управление на МВР-Разград. През 1993 г. излизат мемоарите му \"Тайните на контраразузнавача\". \r\n  \r\n \n\t\t\t\t\t\t", "date": "2019.01.21", "title": "Бивш генерал от ДС се простреля в Шумен!"}
{"url": "http://www.bnews.bg/article/255432-izrael_nanese_vazdushni_udari_po_iranski_tseli_v_siriya", "text": "\n Израелски бойни самолети са нанесли удар срещу цели, свързани с Иран и разположени на територията на Сирия, съобщи РИА \"Новости\". \r\n\r\n Атакувани са складове с оръжие и няколко от противовъздушните батареи на правителствените сили, които са открили огън по самолетите. Сред целите е бил и тренировъчен лагер на иранските части край Дамаск. \r\n\r\n Според съобщение на израелските въоръжени сили, ударът е отговор на опитите да се подложи ва ракетен обстрел завзетите от армията Голански възвишения. \r\n\r\n Няма съобщения дали целите са били поразени и дали има загуби от израелска страна. \r\n \n\t\t\t\t\t\t", "date": "2019.01.21", "title": "Израел нанесе въздушни удари по ирански цели в Сирия"}
{"url": "http://www.bnews.bg/article/255419-koy_shte_zameni_viktoriya_bekam_v_spays_garls", "text": "\n Дамската група „Спайс гърлс“ е в търсене на пети член, след като обяви преди няколко месеца своето \"завръщане\" на сцената. \r\nМомичетата търсят замяна на Виктория Бекъм, която отказа да се върне в популярния състав, макар че постигнаха голям успех на церемонията по закриването на Олимпийските игри през 2012 г. \r\n  \r\nКакто пишат британските таблоиди, една от членките на групата, Мелани Чисхолм, е предложила свободното място на Сара Алто - поп звездата, която представлява Финландия на миналогодишната Евровизия. \r\nДруга спайска - Мелани Браун, заяви, че по-скоро би приела в групата да се присъедини известна певица като Тейлър Суифт, Кейти Пери или Адел. \r\n \n\t\t\t\t\t\t", "date": "2019.01.21", "title": "Кой ще замени Виктория Бекъм в „Спайс гърлс“?"}
{"url": "http://www.bnews.bg/article/255422-hristo_sirakov_se_pohvali_s_porednata_si_broyka", "text": "\n Христо Сираков вече не е сгоден за плеймейтаката Жанета Осипова. \r\nНа парти на модна агенция „Визаж“ той се появи с ново маце на име Дениз. Двамата не спряха да се целуват и да се държат като влюбени ученици и по всичко личи, че Осипова отдавна е забравена. \r\nПреди месец връзката на Сираков и Жанета бе разкрита от „България Днес“. После тръгна слух, че двамата са се оженили, но бизнесменът категорично отрече това да е истина. Най-вероятно Дениз е причина за раздялата между Христо и силиконовата блондинка. \r\n  \r\n \n\t\t\t\t\t\t", "date": "2019.01.21", "title": "Христо Сираков се похвали с поредната си бройка "}
{"url": "http://www.bnews.bg/article/255428-tsvetanov_s_prevod_v_efir_kakvo_iskal_da_kazhe_borisov_na_svoite", "text": "\n Пълна мобилизация. Това означават думите на Бойко Борисов от вчера. Ние сме доволни от работата на колегите, но винаги трябва да се предпазваме от скандали. През годините сме доказали, че можем да носим отговорност и винаги сме реагирали бързо, там където е имало сигнали на нередности. ГЕРБ не покровителства никой от хората си. Така в герберски стил се похвали в сутрешния блок на bTV председателят на парламентарната група на ГЕРБ и зам.-председател на партията Цветан Цветанов. \r\n\r\n \"Винаги сме реагирали адекватно на сигналите за нередности. Членството в ГЕРБ и участието в управлението на ГЕРБ е отговорност, а не даденост. Щом разберем за нередности при наши хора, веднага сме се разделяли с тях. С премиера явно винаги сме взимали правилните управленски решение, защото ГЕРБ получава доверието на хората. В момента ГЕРБ има 97 000 членове и винаги може да се получи някой от тези хора да злоупотреби, но сме показали, че реагираме адекватно\", категоричен беше Цветанов. Грешки и към настоящия момент има, но най-важното е да не се криеш зад тях, а да можеш да си ги признаеш\", каза още той. \r\n\r\n Въпреки че Борисов спомена \"Суджукгейт\" и демонстрира непримиримост, и до днес не е известно обвиняемият по случая Живко Мартинов да е изключен от редиците на партията. \r\n\r\n \"Започваме европейските избори с идеята да постигнем същите резултати като от последните евроизбори и да имаме шест евродепутати. Аз съм убеден, че имаме силата и потенциала да спечелим седем евродепутатски места. Една евентуална загуба на евроизборите ще е загуба за държавата, защото виждате как се развива България. Не смятам да имаме по-малко от шест евродепутати. Ние сме единствената проевропейска партия и защитаваме европейските ценности. Ние ще представим нашата платформа за евроизборите, когато представим евролистата. От днес започват номинациите за евродепутати. Не сме обсъждали водачеството. Целта ни е всеки, който може да помогне и е доказал, че работи, да стане част от листата. Предимство трябва да имат и хората, които вече имат опит в европарламента. Мария Габриел се справя перфектно със своите задължения, но не казвам, че тя ще бъде водач на листата\", разкри Цветан Цветанов. \r\n\r\n Той не пропусна да хвърли пиратка към президентството: \"Ние заложихме на F-16, защото това е най-доброто. 10 държави-членки на ЕС са закупили такива самолети, а само 2 \"Грипен\". Президентът лобира за тези изтребители и се опита да осъществи една сделка на тъмно. Много е важно, че всички наши съседки, които са членки на НАТО, също използват F-16. Така ние се включимваме в един интегритет. Единственото, което е ясно, че цената на F-16 ще намалява в хода на преговорите със САЩ и при сключването на евентуална сделка, няма да има скрити разходи. При всяка една друга сделка щеше да има такива разходи. Ние показахме, че всичко е прозрачно. Всички дебати се водиха на светло. Това беше най-прозрачният конкурс. \r\n\r\n В момента сме дали мандат на правителство да преговаря и към момента няма сделка. Не разбирам президентът Румен Радев, който говори за лобизъм. Как може да лобираш при преговори с правителството на САЩ? С неговите думи той обвинява и останалите десет държави на ЕС, които купиха F-16. Там скандали нямаше, а всички видяхме какво се случи в двете държави от ЕС, които закупиха \"Грипен\". Президентът и служебното правителство се опитаха реализират една непрозрачна сделка\", завърши Цветанов. \r\n  \r\n \n\t\t\t\t\t\t", "date": "2019.01.21", "title": "Цветанов с превод в ефир какво искал да каже Борисов на своите "}
{"url": "http://www.bnews.bg/article/255433-babinden_den_na_pregradkata_no_i_nay_depresirashtiyat_v_godinata", "text": "\n По стар стил днес се отбелязва Бабинден. Той е посветен на възрастните жени, които в миналото са помагали на родилките, а от 1951 година Бабинден е обявен за Ден на родилната помощ и на акушерките и гинеколозите. \r\n\r\n Обредността през този ден е подчинена главно на желанието да се засвидетелстват почит и уважение към възрастните жени, които са \"бабували\" на родилките. Този празник е езически и идва от далечните праславянски времена, но се е запазил и по време на Възраждането е бил изключително почитан. Днес Бабинден губи доста от обредните си обичаи, но пък се празнува от по-възрастните и е свързан с много смях и веселие. \r\n\r\n Целият свят празнува днес  и Международния ден на прегръдката. Според традицията на този ден могат да се подаряват приятелски прегръдки даже на непознати хора. \r\n\r\n Празникът се отбелязва за първи път през 1986 година в САЩ. В последствие бързо се разпространява в другите страни и се превръща в Световен ден на прегръдката. \r\n\r\n Но също и тази година най-депресиращия ден се пада на 21 януари. Така нареченият Син понеделник е третият понеделник на януари. \r\n\r\n Преди 14 години психологът д-р Клиф Арнъл от Великобритания въвежда понятието Син понеделник (Blue Monday), за да опише третия понеделник на януари – ден, който той самият определя като най-депресиращият в годината. \r\n\r\n Ето и формулата, с която е изчислил защо точно този ден е най-депресиращият: \r\n\r\n –  понеделник е; \r\n\r\n –   около този ден са принципно най-студените и мрачни дни в годината; \r\n\r\n –   хората са без пари след голямото харчене около празниците, а някои дори са натрупали дългове; \r\n\r\n –   връщането на работа след коледно-новогодишната почивка; \r\n\r\n –    огромна част от хората вече са нарушили тържествените си новогодишни обещания. \r\n\r\n   \r\n \n\t\t\t\t\t\t", "date": "2019.01.21", "title": "Бабинден, Ден на прегръдката, но и най-депресиращият в годината"}
{"url": "http://www.bnews.bg/article/255442-stotitsi_si_vzeha_posledno_sbogom_s_ivan_vutsov", "text": "\n Стотици, сред които десетки ветерани на Левски и легенди на българския футбол, се прощават с починалия на 79 години Иван Вуцов. Траурната церемония започна малко преди 10 часа на стадион „Васил Левски“. Президентът на БФС Борислав Михайлов и Емил Костадинов бяха сред първите, които си взеха последно сбогом с Вуцов. \r\n\r\n След тях започнаха да пристигат още именити бивши футболисти, сред които Наско Сираков, Божидар Искренов, Емил Кременлиев, Даниел Боримиров, Пламен Гетов, Андрей Желязков, Стефан Грозданов и много други. Още от ранни зори до ковчега на своя бивш колега и приятел са Кирил Ивков, Сашо Костов, Георги Цветков и други от славните „сини“ футболисти. \r\n\r\n На мястото има множество поднесени венци и цветя от представители на различните футболни клубове и други спортни организации. \r\n\r\n На траурната церемония присъства и новият шеф в Левски Павел Колев. Последно сбогом с Иван Вуцов си взеха директорът в ЦСКА Пламен Марков и бившият президент на ЦСКА Валентин Михов. \r\n\r\n Много мъка, сълзи и цветя има на поклонението. Всички са категорични, че България се раздели с едно от най-големите имена в историята на футбола ни, предаде БЛИЦ. \r\n \n\t\t\t\t\t\t", "date": "2019.01.21", "title": "Стотици си взеха последно сбогом с Иван Вуцов"}
{"url": "http://www.bnews.bg/article/255415-maya_manolova_na_myasto_v_bryuksel_v_bitka_sreshtu_dvoyniya_standart_za_hranite", "text": "\n Омбудсманът Мая Манолова заминава за Брюксел, за да повдигне отново въпроса за двойния стандарт за храните у нас и в Европа. \r\n\r\n „Двойните стандарти при стоките съществуват отдавна. Те са безспорно доказани и каузата да бъдат преборени като една обидна и унизителна за България практика вече се превърна в национална кауза”, коментира в сутрешния блок на bTV Манолова. Тя е на мнение, че няма оправдание за предлагането на стоки с по-лошо качество и по тази начин българите се третират като втора ръка потребители. \r\n\r\n „Изправени сме пред заплахата след Европа \"на две скорости\" да влезем в Европа \"на два стандарта”, допълни омбудсманът. \r\n\r\n Най-големите разминавания са при детските храни и продуктите за деца и бебета. Има наличие на растителни мазнини, по-малко мляко и какао. Има и по-висока цена. \r\n\r\n “Аз и български граждани, които подадохме петиция в Европейския парламент, ще бъдем изслушани утре сутрин”, поясни Мая Манолова, изразявайки надежда, че каузата ще има успех.  \r\n\r\n „Вече трета година водим тази битка. Оптимистична новина е, че утре в Европейския парламент ще бъде разгледан потребителският пакет, който беше огласен от София за премахване на двойните стандарти при храните. Пакетът е изключително важен и ще даде възможност за предявяването на колективни искове с получаване на обезщетения. Ще бъдат въведени драконови санкции, като може да достигнат до 4% от оборота. Няма друг начин, освен икономическите санкции, срещу тези, които злоупотребяват с доверието на потребителите”, обясни омбудсманът. \r\n\r\n Стискаме палци потребителският пакет, който беше огласен в рамките на българското председателство, да бъде приет, защото ще сложи край на двойните стандарти при храните. Това е важна кауза не само за България, но и за още осем източноевропейски страни”, заяви Мая Манолова. \r\n \n\t\t\t\t\t\t", "date": "2019.01.21", "title": "Мая Манолова на място в Брюксел в битка срещу двойния стандарт за храните "}
{"url": "http://www.bnews.bg/article/255414-slantseto_shte_e_ryadkost_prez_sedmitsata_a_temperaturite_shte_badat", "text": "\n Днес ще преобладава облачно време, през деня с временни разкъсвания на облачността. Почти без валежи. Сутринта на места в низините и котловините ще е мъгливо. Ще духа слаб запад-северозападен вятър, който след обяд ще започне да се ориентира от изток-североизток. Максимални температури: в Северна и високите полета на Западна България - между 1° и 6°, в Южна - между 6° и 11°. Това сочи прогнозата на дежурния синоптик Георги Цеков в сайта на НИМХ. \r\n\r\n Атмосферното налягане е малко по-ниско от средното за януари, през деня слабо ще се повиши. Над планините ще е предимно облачно, почти без валеж. Повече слънце ще има по високите части на масивите от Югозападна България. Вятърът ще е умерен от запад-северозапад. Максимална температура на височина 1200 метра – около 2°, на 2000 метра – около минус 4°. \r\n\r\n Над Черноморието ще е предимно облачно, с временни разкъсвания на облачността над южните райони. Вятърът преди обяд ще е до умерен от северозапад, до края на денонощието постепенно ще се ориентира от североизток. Максимални температури между 4° и 7°. Температурата на морската вода е около 6°. Вълнението на морето ще бъде 2 бала, вечерта ще се усили до 3 бала. \r\n\r\n Във вторник в северозападните райони ще превалява мокър сняг или дъжд и сняг, в планините и планинските райони на Южна България - слаб сняг; в останалата част от страната ще е почти без валежи. В източната половина от страната югоизточният вятър ще се усили. \r\n\r\n В сряда на много места в Южна и Източна България ще превалява дъжд, над около 1000-1200 м – сняг. Вятърът ще се ориентира от юг-югозапад, в Източна България ще е силен и температурите там ще достигат на места до около 12°-14°. В Западна България ще остават предимно между 3° и 8°. \r\n\r\n В четвъртък и петък също ще превалява, но на по-малко места, предимно слаб дъжд, а в планините и планинските райони на Западна България - слаб сняг. В четвъртък и петък валежи от дъжд ще продължат, на места ще преминат в мокър сняг. Температурите остават без промяна и максималните ще бъдат между 4 и 12 градуса. През почивните дни времето ще остане без промяна. Над цялата страна се очакват валежи от дъжд, който ще преминава в мокър сняг. Минималните температури ще са между минус 2 и 5 градуса, а максималните между 4 и 13. На 21.01.2019 слънцето ще изгрее в 07:51 часа и ще залезе в 17:24 часа.  \r\n \n\t\t\t\t\t\t", "date": "2019.01.21", "title": "Слънцето ще е рядкост през седмицата, а температурите ще бъдат..."}
{"url": "http://www.bnews.bg/article/255478-praznik_na_snega_v_kanada_beshe_otlozhen_zaradi_snezhna_vielitsa", "text": "\nИзобилието понякога може да навреди - традиционен празник на снега в Монреал бе прекъснат заради снежна виелица, предаде Франс прес. \r\n За пръв път от около десетилетие този семеен празник в парк в Монреал бе прекъснат заради лоши метеорологични условия. Става въпрос за 36-ото издание на празника, който се провежда в рамките на четири уикенда и има за цел да чества зимните радости, се казва в информация на сайта му.\r\nИнициативите бяха отменени заради екстремни метеорологични условия и ще бъдат възобновени на 26 януари, съобщиха организаторите. \r\n \r\n През миналия уикнед голяма част от Канада, включително Монреал, бе скована от екстремен студ и снежни бури. Температурата в Монреал падна до минус 15 градуса Целзий, като усещането бе, че е минус 29 градуса Целзий заради силните ветрове и падналия сняг. \n\t\t\t\t\t\t", "date": "2019.01.21", "title": "Празник на снега в Канада беше отложен заради снежна виелица"}
{"url": "http://www.bnews.bg/article/255418-ogromen_absurd_i_bezhaberie_vidinskoto_otdelenie_po_hemodializa_se_poddarzha_ot_lokomotiven_mashinist_i_radio_televizionen_tehnik", "text": "\n Локомотивен машинист и радио телевизионен техник поддържат животоспасяващите апарати в отделението по хемодиализа във Видин. Нито един от двамата не е завършил курс за работа с диализната апаратура. Сериозните нарушения излизат наяве след проверка на \"Медицински одит\", направена по жалба на пациенти. За проблем във видинската хемодиализа се заговори след авария на водоочистващата система в началото на октомври миналата година. \r\n\r\n Според одита хемодиализните апарати са в предаварийно състояние. А за 2017 година във Видин са починали 21 пациенти на отделението. \r\n\r\n Пациенти са подали жалба към институциите на 15 август. Според закона болницата е задължена да ваксинира срещу хепатит Б както пациентите, така и лекарите. Наложило се обаче пациентите да си ги плащат сами. Трите необходими ваксини са около 60 лева. До момента са ваксинирани  5-6 души, въпреки че е трябвало да се поставят ваксини на 45 души. \r\n\r\n Според становище на Министерството на здравеопазването обаче заетия персонал в Нефрологичното отделение на видинската болница съответства на обема, извършени хемодиализи. Лечебното заведение разполага с необходимите ресурси, пише още в становището и се посочва, че предстои да бъдат осигурени 7 нови диализни апарата и 6 диализни кресла. От здравното министерство съобщиха, че до дни ще бъдат доставени апаратите и креслата, предаде Нова тв. \r\n\r\n „Парите за ваксинация на всички трябва да се отпуснат от Министерството на здравеопазването. А те си ги купуват сами, но после ги отчитат. Хепатит Б е нещо, което се лекува много трудно и може да си го „занесе” всеки един от персонала вкъщи”, каза Иван Димитров от Български пациентски форум. \r\n\r\n „За съжаление, отпуснатите пари от здравното министерство са за легла и за 7 апарата, но не и за водоочистващата система. Безхаберието във видинското болница е ужасяващо”, каза той. \r\n \n\t\t\t\t\t\t", "date": "2019.01.21", "title": "Огромен абсурд и безхаберие: Видинското отделение по хемодиализа се поддържа от локомотивен машинист и радио телевизионен техник!"}
{"url": "http://www.bnews.bg/article/255417-nay_bogatite_pritezhavat_kolkoto_imat_3_8_mlrd_ot_nay_bednite_hora_na_planetata", "text": "\n Концентрацията на богатството се е увеличила още повече през 2018 година, сочи в свой доклад неправителствената организация \"Оксфам\". \r\n\r\n Заключенията са публикувани в навечерието на Световния икономически форум в Давос, който ще се състои от 22 до 25 януари в швейцарския зимен курорт. \r\n\r\n Според данните на организацията 26-имата най-богати милиардери вече притежават толкова, колкото и 3,8-те милиарда най-бедни хора на планетата. А общият брой на милиардерите е нараснал близо два пъти през последните 10 години и сега те са 2 208. \r\n\r\n Най-богатият човек в света е президентът на \"Амазон\" Джеф Безос, който притежава 112 милиарда долара, посочва\"Оксфам\".   \r\n \n\t\t\t\t\t\t", "date": "2019.01.21", "title": "Най-богатите притежават колкото имат 3,8 млрд. от най-бедните хора на планетата"}
{"url": "http://www.bnews.bg/article/255425-spirat_i_kapkite_halvadzhiyan_malchi", "text": "\n Едно от най-рейтинговите предавания в родния ефир \"Като две капки вода\" може да не се излъчва през тази година. \"България Днес\" научи, че почти сигурно няма да има нов сезон на развлекателното шоу. \r\nПредаването, в което звезди се превъплъщават в чужди образи и показват музикални заложби, на 90% е аут от програмата на телевизията, която го излъчва. По принцип досега шоуто винаги започва в края на февруари, а участниците в него са анонсирани месеци по-рано. На този етап няма никакви индикации, че \"Капките\" ще стартират. \r\nОт „Нова“ вече започнаха да рекламират предаванията си за пролетта. В тях не фигурират \"Капките\", за разлика от \"Кухнята на Ада\". Предаването на Виктор Ангелов се върти през половин час в телевизията, както допреди година бе и с \"Капките\". Продуцентът на предаването Маги Халваджиян не обявява нищо. В момента той води тежки преговори заедно с брат си за новия сезон на \"Господари на ефира\". Ако двамата не се споразумеят с „Нова“, най-вероятно те ще спрат да работят с частната телевизия и всичките им предавания и сериали ще трябва да се излъчват другаде. От „Нова“ също мълчат по въпроса и избягват да говорят по темата „Халваджиян“. \r\nФеновете на предаването, което разби всички рейтингови класации, се чудят и маят дали ще има нов сезон, който отново да избие рибата. Предаването е категорично най-гледано у нас в праймтайма и с всяка изминалата година става все по-успешно. \"Ще има ли пак \"Капки\"? Това е най-забавното предаване\". Нямам търпение да започне и да се седна и да се смея на шегите на Зуека и Рачков\", питат се феновете в социалната мрежа. \r\n \n\t\t\t\t\t\t", "date": "2019.01.21", "title": "Спират и „Капките“, Халваджиян мълчи"}
{"url": "http://www.bnews.bg/article/255446-bez_parno_i_topla_voda_v_studentski_grad", "text": "\n Части от ж.к. „Студентски град“ са без парно и топла вода заради авария, показва справка на сайта на „Топлофикация София“. \r\n\r\n Засегнат е района между бул. „Симеоновско шосе”, ул.„21-век”, ул.„Йордан Йосифов”, ул.„Стефан Младенов”, ул.„Никола Габровски”, бул.„Г.М.Димитров” и между бул. „Г.М.Димитров”, бул. „Климент Охридски”, ул. „Проф. Г.Брадистилов”, ул. „Росарио”, ул. “„Баку” и ул. „Н.Габровски”. \r\n \n\t\t\t\t\t\t", "date": "2019.01.21", "title": "Без парно и топла вода в Студентски град"}
{"url": "http://www.bnews.bg/article/255444-nyama_nito_edin_spryan_ot_dvizhenie_avtomobil_zaradi_mrasniya_vazduh", "text": "\n Няма нито един автомобил, който да е спрян от движение заради това, че замърсява околната среда, заяви пред БНР Христо Христов – председател на Асоциацията на вносителите на автомобили. \r\n\r\n \"Защо постоянно баламосват хората? Въздухът е изключително мръсен. Никой не мисли за нашето здраве. Това са само популистки мерки. Нито един автомобил няма спрян поради факта, че няма с какво да го спрат\", каза той в предаването \"Преди всички\". \r\n\r\n Христов коментира и идеите на евродепутата Андрей Новаков за автомобилите втора ръка. Те предвиждат още в началото на 2020 г. да има възможност всеки, който си купува такъв автомобил, да има възможност да провери на колко реални километра е той, както и тези автомобили да се купуват с гаранция от 6 месеца. \r\n\r\n „Безопасността трябва да е приоритет. Реално обаче тези идеи ми изглеждат типично по български и че пак започваме да откриваме топлата вода. Не съм съгласен с похарчените средства за тези правила и директиви относно проверката на километража. Това е процес, който е изключително трудно доказуем. Освен това в близките 2-3 години абсолютно всички съвременни автомобили ще имат възможност онлайн да се проверява пробегът. При много от марките и в момента пробегът и сервизната история освен в автомобила, я има качена и на ключа. Не виждам смисъл да се прави чак директива и някакви правила, за които са похарчени доста средства“, обясни Христов в предаването „Преди всички“. \r\n\r\n Според него при покупка на стар автомобил българинът няма навика да проверява нито километража, нито състоянието на колата. Затова той смята, че тези мерки няма да имат успех. \r\n\r\n Христов подчерта още, че идеята на евродепутата за автомобилите втора ръка с гаранция е от преди 10 години. По думите му обаче тази идея не е проработила: \r\n\r\n „Българинът не обича да плаща по-скъпо за по-качествен продукт. Всички забелязахме, че автомобилите, които са с гаранция и стикер за гаранция, почти нямаха никакво търсене“. \r\n\r\n Христов призова преди да се правят нови правила и директиви, да се спазват тези, които са в сила в момента.  \r\n\r\n   \r\n \n\t\t\t\t\t\t", "date": "2019.01.21", "title": "Няма нито един спрян от движение автомобил заради мръсния въздух"}
{"url": "http://www.bnews.bg/article/255416-kade_i_kolko_uchilishta_ostavat_zatvoreni_zaradi_gripa", "text": "\n \r\nНад 460 училища и детски градини в страната остават затворени заради грипната ваканция. Обявена е епидемия в 7 области.  \r\nГрипната ваканция в област Стара Загора се удължава до утре включително, съобщиха от Регионалната здравна инспекция. Понеделник и вторник ще бъдат неучебни дни и за област Шумен. В Пазарджик учебните занятия се прекратяват до сряда включително.  \r\nДетските градини продължават да работят, но приемът сутрин ще става при засилен контрол и няма да се допускат деца с признаци на респираторни заболявания, предаде БНР. \r\nМиналата седмица беше обявена грипна епидемия и в областите Ямбол, Бургас, Силистра, Шумен, Перник. \r\nЗаради нарастването на заболяемостта от грип и остри респираторни заболявания здравните специалисти препоръчват да се избягват затворени пространства, където се събират много хора и  помещенията да се проветряват често .  \r\n  \r\n \n\t\t\t\t\t\t", "date": "2019.01.21", "title": "Къде и колко училища остават затворени заради грипа?"}
{"url": "http://www.bnews.bg/article/255434-borisov_razoblichil_uzhkim_elena_a_mu_dade_kontrata_desi_koya_e_parvata_dama_i_yazdi_li_motor", "text": "\n Съпругата на президента Румен Радев - Десислава, се саморазпознала в думи на Борисов, които той никога се оказва не бил изричал по отношение на нея в изказването си вчера пред ГЕРБ на националната конференция.  \r\n\r\n Радева дори написа послание във Фейсбук, което е насочено като отговор към министър-председателя. \r\n\r\n Десислава Радева цитира част от думите на Борисов и ги анализира така: \r\n\"Нахейти ви първата дама, вие мълчите - само един Тома Биков отговаря.\", Б.Борисов. \r\n\r\n Това надминава и най-смелите фантазии. Лидерът на управляващата партия да се занимава със съпругата на президента при откриване на предизборната им кампания. \r\n\r\n Съзирам причинена болка. На подсъзнателно ниво ;) Не разбирам каква е моята вина. \r\n\r\n \"Изпуснати\" реплики от типа \"Казвам ти, куме - сещай се снахо\" ме навеждат на мисълта, че в предстоящата надпревара ще има най-вече нападки срещу президента, вместо истинско политическо състезание. Дано греша! \r\n\r\n Щото иначе се чудя как ли ще надградят говоренето по мой адрес до изборите?! Всъщност винаги може още...\" \r\n\r\n По-късно стана ясно, че той не визира нея, а Елена Йончева, която се е движела на рокерски мотор и беше част от Тройната коалиция. След което последва втори коментар от страна на Радева. \r\n\r\n \"След като се оказа, че \"първата дама\" била Елена Йончева, не ми остава нищо друго освен да ближа горко раните на нараненото си его чрез хубава музика. Животът е един от най-сложните (по Л.Дилов-син).\" \r\n \n\t\t\t\t\t\t", "date": "2019.01.21", "title": "Борисов разобличил ужким Елена, а му даде контрата Деси! Коя е Първата дама и язди ли мотор?"}
