{"url": "http://www.bnews.bg/article/259352-rumaniya_vaznameryava_da_prieme_evroto_prez_2024_g", "text": "\n Румъния си поставя за цел да приеме еврото през 2024 г., заяви финансовият министър Еуджен Теодорович преди началото на среща на Еврогрупата и неформална среща на министрите на финансите (ЕКОФИН) в Букурещ, предаде Аджерпрес. \r\n\r\n \"Румъния си е поставила ясна цел (за приемане на еврото) през 2024 г.\", посочи Теодорович. \"Макар да сме готови по определени критерии, решението все пак се взема на европейско ниво. В този смисъл Румъния има много добре обоснован план. Миналата година през декември правителство одобри този план за преминаване към еврото. Ние се придържаме към него, изпълняваме условията, както винаги сме правили\", добави министърът. \r\n\r\n Днес и утре в Букурещ в контекста на румънското председателство на Съвета на ЕС се провежда среща на Еврогрупата и неформална среща на министрите на финансите на ЕС (ЕКОФИН). В тях участват еврокомисарят по въпросите на еврото и социалния диалог Валдис Домбровскис, еврокомисарят по бюджета и човешките ресурси Гюнтер Йотингер и еврокомисарят по икономическите и финансите въпроси Пиер Московиси. \r\n \n\t\t\t\t\t\t", "date": "2019.04.05", "title": "Румъния възнамерява да приеме еврото през 2024 г."}
{"url": "http://www.bnews.bg/article/259346-otkriha_60_tona_hranitelni_stoki_s_neyasen_proizhod_ili_iztekal_srok_na_godnost", "text": "\n При акция на \"Икономическа полиция\" - ГДНП, НАП и БАБХ са открити близо 60 тона хранителни стоки с неясен произход или изтекъл срок на годност, установени са и други нарушения в дейността на търговска фирма със складове на различни места в страната, съобщиха от МВР. \r\nОперацията е проведена на 3 април в областите София, Видин, Русе, Добрич, Варна, Бургас, Ямбол, Хасково, Пловдив и Благоевград. \r\nПри проверките е инспектирана дейността на дружество за производство на млечни продукти, което стопанисва складове на различни места в страната и извършва търговска дейност с месо, месни продукти, мляко, млечни и имитиращи продукти. \r\nСлужителите на НАП са осъществили пълен преглед на фирмата и инвентаризация на стоковата наличност. \r\nВ складовете на дружеството в три града са установени около 12 000 кг месо и колбаси с изтекъл срок на годност, както и стоки без необходимите документи за произход и съхранение - общо 47 375 кг сухо мляко, открити в проверяваните складове. В друг склад са установени разлики в касовата наличност, а също и два нерегламентирани склада. \r\n\r\n Предстои да бъдат издадени съответните актове и наказателни постановления, както и протоколи за унищожаване на храни, негодни за употреба. \r\n \n\t\t\t\t\t\t", "date": "2019.04.05", "title": "Откриха 60 тона хранителни стоки с неясен произход или изтекъл срок на годност"}
{"url": "http://www.bnews.bg/article/259349-pochina_pionerat_na_molekulyarnata_biologiya_sidni_brenar", "text": "\n Сидни Бренър - един от гигантите в науката през 20-и век, почина на 92-годишна възраст, съобщи Би Би Си. \r\n\r\n За новаторските си открития в молекулярната и развойна биология Сидни Бренър печели много награди, сред които \"Ласкер\", \"Киото\", медал \"Клебс\". Той получава и Нобелова награда за медицина или физиология през 2002 г. \r\n\r\n Нобеловата награда е присъдена на Сидни Бренър за работата с миниатюрния кръгъл червей Caenorhabditis elegans, който сега се използва широко от изследователите като модел за изследване на фундаментални механизми във всички живи организми. \r\n\r\n Сидни Бренър има голям принос и за изучаването на ДНК. Той редовно работи с други величия в тази област, като Франсис Крик, Франсоа Жакоб, Лайнъс Полинг и Джеймс Уотсън. Бренър помага да бъде установена ролята на РНК като преносител на \"кода на живота\" от ДНК секвенциите до рибозомните протеинови фабрики в клетките. Той осъзнава и значимостта на кодоните - групи от три нуклеотида в ДНК секвенцията, обозначаваща правилната поредица аминокиселини, които рибозомите трябва да използват за изграждане на протеините. \r\n\r\n Макар и да е роден в бедно имигрантско семейство и сам да се е научил да чете от вестниците, използвани за покривка на масата, Сидни Бренър печели стипендия за медицински университет едва 15-годишен. По-късно той получава докторска степен от Оксфордския университет и започва работа в Кембридж и авангардната лаборатория по молекулярна биология там. Той е нейният втори директор от 1979 г. до 1986 г. След това влага много усилия в изграждането на научна общност в Сингапур. \r\n\r\n Именно сингапурската Агенция за наука, технология и изследвания съобщи за смъртта му. \r\n \n\t\t\t\t\t\t", "date": "2019.04.05", "title": "Почина пионерът на молекулярната биология Сидни Бренър"}
{"url": "http://www.bnews.bg/article/259348-zapochva_nay_golyamoto_uchenie_na_nato_v_cherno_more", "text": "\n Румънските военноморски сили организират в периода 5-13 април 2019 г. най-голямото многонационално военно учение в териториалните води на Румъния и в международните води на Черно море, съобщава в. \"Ромъния либера\", цитиран от БТА. \r\n\r\n Вестникът посочва, че в тазгодишното издание на учението \"Морски щит\" участват 14 румънски плавателни съда, 6 военни кораба от България, Канада, Гърция, Холандия и Турция и общо около 2200 военни. Целта на многонационалното учение е да се засили оперативната съвместимост при морски операции. \r\n\r\n Румънските военноморски сили в качеството на домакин участват с две фрегати, две корвети, три морски влекача, един отряд водолази, специализирани в борбата срещу подводни заплахи, две мобилни ракетни установки и спомагателни кораби. \r\n\r\n Румънските военновъздушни сили участват с изтребители МИГ-21 Лансър и Ф-16, а Съединените щати и Турция - с два самолета за морско патрулиране. Румънските сухопътни сили ще се включат с един отряд от Бригада 9 за защита на сухопътните телекомуникации и пристанище Констанца. \r\n\r\n Съюзното военноморско командване на НАТО определи за участие в учението \"Морски щит 19\" постоянната военноморска група SNMG-2, която се намира в Черно море от 28 март. Групата включва кораби от България, Канада, Холандия, Румъния и Турция. Също така Гърция и България участват в учението с по един боен кораб. \r\n\r\n   \r\n \n\t\t\t\t\t\t", "date": "2019.04.05", "title": "Започва най-голямото учение на НАТО в Черно море"}
{"url": "http://www.bnews.bg/article/259350-spryaha_i_tervel_pulev_da_se_boksira_v_kaliforniya", "text": "\n Тервел Пулев също не може да се боксира в Калифорния, съобщава специализираният сайт boxrec.com. Причината обаче не е нарушение, както се случи с брат му Кубрат, а контузията в ръката. \r\n\r\n Според правилниците на щатската атлетическа комисия, здравето на спортиста трябва да бъде предпазено за определен срок, според размера на травмата му. \r\n\r\n В случая Тервел няма да може да се бие на територията на Калифорния до 19 септември 2019 г., съобщава сайтът. Той е счупил костица в ръката си по време на победния бой с Мич Уилямс на 24 март в Коста Меса, но съобщи за контузията едва на следващия ден. \r\n\r\n Така и двамата братя Пулеви не могат да се боксират в щата за определен период. Скандалът около Кубрат е голям, след като той целуна репортерката Джени Суши в интервю след победата над румънеца Богдан Дину. \r\n\r\n Това произведе реакция, обвинения в сексуален тормоз и намеса на топ адвокатка, която пожела лицензът на Пулев да бъде замразен. Това се случи за момента, а казусът ще се разглежда от споменатата комисия на 14 май. \r\n\r\n Тогава ще се вземе отношение и по жалбата на щаба на Дину, който иска да бъде променено в негова полза решението за победата на Кобрата. Основанието - нечисти удари, които са помогнали на Пулев да нокаутира румънеца. \r\n \n\t\t\t\t\t\t", "date": "2019.04.05", "title": "Спряха и Тервел Пулев да се боксира в Калифорния"}
{"url": "http://www.bnews.bg/article/259345-nad_5_000_svobodni_rabotni_mesta_sa_predstavili_rabotodatelite_na_trudovite_borsi_prez_mart", "text": "\n Малко над 5 000 свободни работни места са представили 396 работодатели по време на 27 трудови борси, организирани през март от териториалните поделения на Агенцията по заетостта. \r\nБлизо 4 000 търсещи работа са проявили интерес към директните срещи с бизнеса и са се запознали на място с условията и изискванията за конкретните длъжности, съобщиха от агенцията. \r\nШест от трудовите борси са били специализирани в сферата на туризма, хотелиерството и ресторантьорството. Те са организирани от бюрата по труда в Созопол, Каварна, Поморие, Долни Чифлик, Бургас и Добрич. В срещите са се включили 120 работодатели, които са обявили 3 170 свободни работни места. Да се информират подробно за предлаганите оферти са дошли над 1 400 търсещи работа в сферата. \r\nБлизо 130 продължително безработни са проявили интерес към двете мартенски специализирани трудови борси, насочени към тяхната целева група. По време на борсите в Русе и Ихтиман, 14 работодатели са обявили 53 свободни работни места за длъжностите \"механик\", \"монтажник\", \"шивач\", \"продавач\" и \"водач на МПС и подвижни съоръжения\". \r\nКъм младежи до 29 г. е била насочена специализираната трудова борса, организирана от бюрото по труда в Пещера. В нея са се включили 16 представители на бизнеса, които са обявили 44 свободни работни места. Повече от 80 търсещи работа младежи са се запознали с изискванията за длъжностите \"дърводелец\", \"оператор ферментация\", \"лаборант\", \"машинен оператор обувно производство\", \"шлосер\", \"готвач\", \"сервитьор\" и \"барман\". \r\n\r\n Специализирана трудова борса в сферата на селското стопанство се е състояла в бюрото по труда в Дулово. 42 свободни работни места са обявени от включилите се в нея 18 работодатели. Набират се служители за длъжностите \"водач на МПС и подвижни съоръжения\" и \"работник в земеделието и животновъдството\", а към условията проявиха интерес 18 търсещи работа лица. \r\nСедемнайсет от направените през месеца събития са били общи трудови борси. В срещите са се включили 228 работодатели и над 2 300 търсещи работа. \r\nПрез април 2019 г. Агенцията по заетостта планира 41 трудови борси. \r\n \n\t\t\t\t\t\t", "date": "2019.04.05", "title": "Над 5 000 свободни работни места са представили работодателите на трудовите борси през март"}
{"url": "http://www.bnews.bg/article/259347-novata_sedmitsa_idva_s_oblatsi_i_dazhd", "text": "\n В събота ще има разкъсана облачност, не се очакват валежи. В неделя следобед обаче вече ще усетим влошаване на времето. \r\n\r\n В понеделник над цялата страна ще е облачно, с валежи от дъжд, а във вторник температурите малко ще се понижат и ще са от 10 до 15 градуса. След това отново ще се повишат до нивото от 15 - 20 градуса. \r\n\r\n Във втората половина на следващата седмица валежите ще са главно в следобедните часове, но от следващата събота отново ни чака по-лошо време с валежи. \r\nТенденцията за по-нестабилно време с преваляване ще се задържи и след 15 април, показват към този момент синоптичните модели. \r\n\r\n За момента има всички основания да се смята, че ни чака поне десетдневен период с нестаблино време и дъжд. \r\n \n\t\t\t\t\t\t", "date": "2019.04.05", "title": "Новата седмица идва с облаци и дъжд"}
{"url": "http://www.bnews.bg/article/259343-strelba_v_holandski_grad_edin_zaginal", "text": "\n Стрелба в холандския град Айндховен причини смъртта на 54-годишен мъж, който почина в местна болница след инцидента, предаде Спутник. \r\nСайтът за местни новини Studio040 съобщи, че жертвата е била простреляна, докато е седяла в колата си. \r\nNL Times съобщи, цитирайки свидетел, че заподозряният е изстрелял поне два изстрела. Местната полиция досега не е задържала стрелеца.  \r\nНяма официални данни за причините за стрелбата. \r\n \n\t\t\t\t\t\t", "date": "2019.04.05", "title": "Стрелба в холандски град! Един загинал!"}
{"url": "http://www.bnews.bg/article/259351-transportirat_u_nas_telata_na_zaginaloto_semeystvo_boshnakovi", "text": "\n Тленните останки на Георги, Калина, Биляна и Гергана Бошнакови, които загинаха в самолетна катастрофа в Северна Македония, ще бъдат транспортирани от Скопие до България днес. \r\n\r\n Анализите в Института по съдебна медицинска в македонската столица са приключени и телата на съпрузите и дъщерите им ще бъдат предадени на роднините. \r\n\r\n Едномоторният самолет \"Чесна\", пилотиран от 49-годишния Георги Бошнаков, се разби във вторник вечерта на около 5 километра от връх Солунска глава в планината Якубица в Македония. Бошнаков, съпругата му Калина Корнажева и дъщерите им - 14-годишната Гергана и 18-годишната Биляна загинаха на място. Останките от самолета и телата бяха открити ден по-късно. \r\n\r\n Като основна причина за разбиването на чесната бяха посочени лошите метеорологични условия, но се преглежда цялата документация и се обследва изправността на летателната машина. В следващия месец 20 прокурори и спецкомисия ще проведат разпити и ще прегледат всички доказателства. \r\n\r\n Очаква се, когато времето се подобри, останките от самолета да бъдат преместени от планината Якубица в хангар в Скопие. Македонските следователи обаче вече са иззели гориво и части от самолета, които ще бъдат подложени на експертиза.  \r\n \n\t\t\t\t\t\t", "date": "2019.04.05", "title": "Транспортират у нас телата на загиналото семейство Бошнакови"}
{"url": "http://www.bnews.bg/article/259342-gaz_i_shokovi_granati_sreshtu_migrantite_tragnali_ot_solun_kam_s_makedoniya", "text": "\n С използването на сълзотворен газ и шокови гранати гръцката полиция се опита да попречи на стотици мигранти да напуснат бежанския лагер в Солун тази сутрин и да се отправят към границата със Северна Македония, съобщава електронното издание на македонския \"Фокус\". Действията им са били в отговор на нападения с камъни от страна на мигрантите. \r\n\r\n Властите се опитват да принудят мигрантите да се върнат в лагера. Близо до границата вече са разположени и палатки, където се заселват мигранти, предадоха гръцките медии. Те искат да им бъде позволено да преминат границата, за да продължат пътуването си до Германия. \r\n\r\n Около 200 души влязоха в сблъсък с полицията и снощи, след като се опитаха да пробият полицейския кордон. Те хвърляха камъни по полицаите, които отговориха със сълзотворен газ и шокови гранати, предаде Асошиейтед прес. Не се съобщава за ранени или задържани. \r\n\r\n Гърция призова днес стотиците мигранти и бежанци, които са събрали в близост до северната граница на страната, да се върнат в приемните центрове, предаде агенция Ройтерс. Властите предупредиха мигрантите, че в противен случай са заплашени от санкции. \r\n\r\n След анонимни призиви в социалните мрежи да изминат 60 км и да стигнат до гръцко-македонската граница и да се опитат да я пробият над 500 души, сред които семейства с малки деца, се събраха в царевично поле край мигрантския лагер Диавата, който се намира на около 10 км западно от град Солун. До днес сутринта на мястото са били разпънати над 100 палатки. Мигрантите се надяват да възобновят т.нар. балкански маршрут, закрит без 2016 г. и по който през изминалите години преминаха стотици хиляди души към по-богатите европейски страни. \r\n\r\n \"Призовавам тези хора веднага да се върнат в приемните центрове\", заяви пред гръцката държавна телевизия ЕРТ министърът по миграцията Димитрис Вицас. \"Лъжа е, че границите ще бъдат отворени. В международните договори има задължения, а също и санкции\", каза министърът. \r\n\r\n Полицията е блокирала пътя с паркирани автобуси. Димитрис Вицас изрази надежда, че хората, събрали се в полето, ще го напуснат до нощта. \r\n\r\n Засилва се натискът на мигранти, които влизат през сухопътната граница от Турция. Властите разследват активисти на неправителствени организации, които провеждат агитация сред мигранти и бежанци за неподчинение. \r\n \n\t\t\t\t\t\t", "date": "2019.04.05", "title": "Газ и шокови гранати срещу мигрантите, тръгнали от Солун към С. Македония"}
{"url": "http://www.bnews.bg/article/259340-svetovnata_1_v_tenisa_razpali_skandal_s_iznenadvasht_transfer_za_milioni", "text": "\n Световната номер едно в тениса Наоми Осака е избрала да подпише договор с Nike, съобщиха медиите в САЩ. \r\n\r\n Решението идва изненадващо, тъй като младата японка проби в големия спорт с логото на големия конкурент Adidas върху екипировката си. \r\n\r\n Първите информации, неофициални, са за контракт със стойност около 8,8 милиона евро на година. Нищо чудно обаче да са включени клаузи, които вдигат тези пари на Осака при успехи в следващите сезони. \r\n\r\n В края на този месец световната №1 в тениса ще дебютира в новите си дрехи на турнира в Щутгарт. \r\n\r\n Със сигурност \"трансферът\" от единия концерн в другия ще предизвика много отзиви, както и негативна реакция сред хората в Adidas. Компанията се гордееше с новата звезда в тениса. \r\n\r\n Осака спечели от наградни фондове в тениса над 10 милиона долара за последните 15 месеца, от старта на 2018-а до днес. Тя вдигна трофея в последните два турнира от Големия шлем - US Open и Australian Open. \r\n \n\t\t\t\t\t\t", "date": "2019.04.05", "title": "Световната №1 в тениса разпали скандал с изненадващ \"трансфер\" за милиони"}
{"url": "http://www.bnews.bg/article/259333-tusk_predlozhi_na_velikobritaniya_gavkavo_otlagane_na_brekzit", "text": "\n Председателят на Европейския съвет Доналд Туск предложи на Великобритания план за 12-месечно \"гъвкаво\" удължаване на срока за Брекзит, предаде Би Би Си. \r\n\r\n Неговият план ще позволи на Обединеното кралство да напусне ЕС по-бързо, ако британският парламент ратифицира споразумение. Той обаче трябва да бъде утвърден на срещата на върха на европейските лидери следващата седмица. \r\n\r\n Очаква се консерваторите да продължат преговорите си с Лейбъристката партия днес. Канцеларията на правителството заяви вчера, че техническите преговори с опозицията са били продуктивни и ще продължат. \r\n\r\n Великобритания трябва да напусне ЕС на 12 април, ако британските депутати не одобрят споразумение за оттегляне. Британският премиер Тереза Мей е заявявала, че ще се наложи допълнително отлагане на Брекзит, за да се избегне напускане на ЕС без споразумение - вариант, който според европейските лидери и много британски депутати би довел до затруднения за бизнеса и проблеми по пристанищата. \r\n\r\n Мей обаче настоява всяко отлагане да бъде възможно най-кратко. С тази цел тя и лидерът на лейбъристите Джереми Корбин ще трябва да се споразумеят за предложение, по което депутатите да гласуват преди 10 април, когато се очаква лидерите на ЕС да разгледат исканията за удължаване на срока. Ако Мей и Корбин не се споразумеят, правителството ще подложи на гласуване в парламента различни варианти, за да могат депутатите да определят по-нататъшния курс. \r\n\r\n Главният юридически съветник на правителството Джефри Кокс заяви пред Би Би Си, че в този случай ще се наложи Великобритания да приеме удължаването, предложено от ЕС, което вероятно \"ще бъде по-дълго от няколко седмици или месеци\". Европейските лидери обаче са разделени по въпроса дали и как да предоставят на Лондон ново удължаване на срока. \r\n\r\n \"Гъвкавото удължаване\" или както Туск го нарича \"flextension\", би могло да доведе до подписване от Великобритания на едногодишно отлагане на Брекзит с възможността този срок да се съкрати веднага, след като парламентът ратифицира споразумението с ЕС. \r\n\r\n Според високопоставен източник от Брюксел обаче Туск смята, че е намерил отговор. Гъвкавата схема, която той смята да предложи, ще избегне необходимостта ЕС да разглежда на всеки няколко седмици британски искания за кратки удължавания на срока, заявява източник на Би Би Си. \r\n\r\n Лидерите на ЕС ще обсъдят предложението на Туск на тяхната извънредна среща на върха за Брекзит следващата сряда. Тяхното решение трябва да бъде единодушно и взето явно, изтъква Би Би Си. \r\n \n\t\t\t\t\t\t", "date": "2019.04.05", "title": "Туск предложи на Великобритания \"гъвкаво\" отлагане на Брекзит"}
{"url": "http://www.bnews.bg/article/259337-poreden_shef_na_shvedskata_suedbank_se_otteglya_zaradi_skandala_s_prane_na_pari", "text": "\n Председателят на съвета на директорите на шведската Суедбанк (Swedbank) Ларс Идермарк напусна поста си само седмица след уволнението на главния изпълнителен директор Биргите Бонесен заради скандала с пране на пари в балтийските страни, информира Ройтерс. \r\n\r\n Банката, която е най-големият ипотечен кредитор в Швеция, уволни Бонесен само час преди разгорещено общо събрание на акционерите, белязано от недоволството на инвеститорите от начина, по който тя се справя с обвиненията, че банката е била въвлечена в прането на пари. \r\n\r\n Обвиненията срещу Суедбанк я свързаха със скандала в датската Данске банк (Danske Bank), която е застрашена от съдебни дела, глоби и наказания след признанието си, че през естонския й клон между 2007 г. и 2015 г. са преминали подозрителни парични трансфери на стойност 200 млрд. евро (225 млрд. долара). \r\n\r\n Идермарк посочи като причина за оттеглянето си, че разгорещените дебати и медийно внимание заплашват да го отклонят от ролята му на ръководител на лесовъдната асоциация Сьодра (Sodra). \r\n\r\n След събранието миналата седмица, при което мнозина инвеститори силно разкритикуваха ръководството на Суедбанк, третият й по големина акционер Алекта (Alecta) предупреди, че може да поиска още оставки, ако съветът на директорите не вземе незабавни мерки за възстановяване на доверието в кредитната институция. \r\n\r\n Бонесен и Идермарк бяха силно критикувани заради комуникацията в банката и начина, по който са подходили към обвиненията, довели до разследвания в четири страни - Швеция, Литва, Латвия и Естония. \r\n\r\n Междувременно акциите на Суедбанк загубиха една трета от стойността си. Днес те се котираха при 146,50 шв. крони за акция, възстановявайки се след седемгодишния минимум от 127,2 шв. крони, отчетен на 29 март след освобождаването на главния изпълнителен директор. \r\n \n\t\t\t\t\t\t", "date": "2019.04.05", "title": "Пореден шеф на шведската Суедбанк се оттегля заради скандала с пране на пари"}
{"url": "http://www.bnews.bg/article/259336-angliyski_natsional_podari_550_bileta_za_uembli_na_uchenitsi", "text": "\n Рахим Стърлинг направи страхотен жест и купи 550 билета, с които ще заведе деца от старото си училище на \"Уембли\". \r\n\r\n Те ще посетят мач на неговия Манчестър Сити срещу Брайтън от полуфиналите за Купата на футболната асоциация в събота. \r\n\r\n Служителите в администрацията на Сити признаха, че са останали шокирани, когато английският национал влязъл в офиса, със странната молба да закупи 550 билета. \r\n\r\n Училището, в което Стърлинг е учил е именно в квартал Уембли, където е и митичният стадион. Кварталът обаче не е сред най-престижните в Лондон и доста от тези деца, никога не са имали шанса, да гледат мач на стадиона. \r\n\r\n Стърлинг дори вече покани няколко деца от училището в базата на Манчестър Сити, където поговори с тях. \r\n \n\t\t\t\t\t\t", "date": "2019.04.05", "title": "Английски национал подари 550 билета за \"Уембли\" на ученици"}
{"url": "http://www.bnews.bg/article/259335-mazh_e_prostrelyan_v_glavata_v_plovdiv_otkriha_go_v_garazh", "text": "\n Мъж е бил намерен тази сутрин прострелян в подземен гараж в кооперация, намираща се на улица \"Братя Миладинови\", кв. \"Мараша\" в Пловдив, потвърдиха от пресцентъра на МВР. Сигналът е бил подаден около 8,30 часа тази сутрин. \r\n\r\n Жертвата е с прострелни рани, съобщават от полицията, като не уточняват повече подробности. Според trafficnews една от тях e в главата. \r\n\r\n На място са криминалисти. В момента се извършват процесуално-следствени действия. \r\n \n\t\t\t\t\t\t", "date": "2019.04.05", "title": "Мъж е прострелян в главата в Пловдив, откриха го в гараж"}
{"url": "http://www.bnews.bg/article/259344-i_shefat_na_natsionalnoto_sledstvie_izleze_v_otpusk_zaradi_apartamentgeyt", "text": "\n В разгара на скандала с имотите на властта и шефът на Следствието - Борислав Сарафов, излиза в отпуск.  \r\nТова се случва ден, след като премиерът Бойко Борисов призова всички, замесени в „Апартаментгейт\" или да подадат оставки, или да излязат в отпуск, докато проверките по случая не приключат. \r\nВ четвъртък главният прокурор разпореди ревизия на имотните сделки на Сарафов, на шефа на КПКОНПИ Пламен Георгиев и на председателя на Върховния касационен съд Лозан Панов. \r\n \n\t\t\t\t\t\t", "date": "2019.04.05", "title": "И шефът на Националното следствие излезе в отпуск заради „Апартаментгейт“"}
{"url": "http://www.bnews.bg/article/259341-kurshumat_e_razkasal_beliya_drob_na_prostrelyanata_kursantka_ne_e_zasegnal_sartseto", "text": "\n Пет часа е продължила операцията на 20-годишната курсантка от НВУ \"Васил Левски\" във Велико Търново, която се простреля при почистване на зачисленото ѝ оръжие. Това съобщи пред \"Фокус\" д-р Сибила Маринова, началник на Отделението по анестезиология и интензивно лечение в МОБАЛ \"Д-р Стефан Черкезов\". Тя посочи, че младата жена е била приета в Спешното отделение снощи с прострелна рана в гърдите и в изключително тежко състояние. \r\n\r\n Засегнати са белият дроб и гръдната стена. \"За щастие е имала късмет и сърцето не беше засегнато. Имаше 2.5 литра кръв в гръдната клетка. Успяхме да спрем кървенето и да я стабилизираме\", посочи д-р Маринова. Основен оператор е бил гръдния хирург от Комплексния онкологичен център д-р Драгош Методиев. \r\n\r\n Асистенти са били д-р Владимир Христов и д-р Иво Найденов, а анестезиолози д-р Сибила Маринова и д-р Йорданка Трифонова. Операцията е започнала в 21.00 часа вечерта и е завършила в 02.00 часа тази нощ. \r\n\"20-годишната курсантка, която бе приета във ВМА рано тази сутрин с прострелна рана в гърдите, е с опасност за живота. Стабилизирана е, но състоянието й е тежко. Предстои да й бъде направена и втора операция\", съобщи началникът на ВМА проф. Венцислав Мутафчийски за състоянието на момичето преди минути. \r\n\r\n \"Заради близостта на изстрела до гърдите, е засегната най-много горната част на левия дроб, която най-вероятно ще бъде отстранена на по-късен етап. Дори при подобна интервенция, момичето ще може да се възстанови. Тя е млада. Пораженията от изстрела не са само от куршума, а и от навлезлите газове, които произтичат при изстрел\", обясни още професорът. \r\n\r\n Той благодари на лекарите от, които МОБАЛ \"Стефан Черкезов\", където бе прието първоначално момичето. \r\n\r\n \"Те са направили всичко, което е необходимо, за да я стабилизират. В такива моменти се отстраняват най-видимите засегнати тъкани, за да се стопира кръвозагубата, което е направено от лекарите във Велико Търново. Благодарение на действията им пациентката е жива\", допълни проф. Мутафчийски. \r\n \n\t\t\t\t\t\t", "date": "2019.04.05", "title": "Куршумът е разкъсал белия дроб на простреляната курсантка, не е засегнал сърцето"}
{"url": "http://www.bnews.bg/article/259338-miro_boksyora_e_samoubiliyat_se_plovdivchanin_v_podzemen_garazh", "text": "\n Миро Боксьора е самоубилият се в подземен гараж в подземен гараж на ул. \"Братя Миладинови\" в квартал \"Мараша\", Пловдив. Както вече Dir.bg съобщи, сигналът за открит труп с огнестрелна рана в главата е получен тази сутрин около 8.30 часа на тел. 112. \r\n\r\n Според информацията, в подземен гараж на адрес в централната част на областния град било намерено безжизненото тяло на 42-годишен мъж, а в близост е открито законно притежавано огнестрелно оръжие. На местопроизшествието веднага са изпратени съдебен лекар и екипи на Второ РУ и отдел \"Криминална полиция\". От извършения първоначален оглед и събраните до момента данни е установено, че се касае за самоубийство. \r\n\r\n Една от версиите, по които работи разследването е, че самоубийството е, заради натрупани дългове, които не можел да върне. Парите били теглени като бързи кредити. \r\n\r\n 42-годишният мъж е завършил Спортното училище в Пловдив. Известен е като хазартна натура, залагал предимно на карти. За него се твърди, че е излежавал присъди в Доминиканската република и в Испания. Името му е свързано и с други криминални регистрации у нас и в чужбина. \r\n\r\n Негови близки твърдят, че в последно време той кандидатствал за работа и се стягал да постъпи в охранителна фирма, като дори подготвял документите си за назначаването. \r\n\r\n Под ръководството на Окръжна прокуратура - Пловдив се провеждат активни процесуални и следствени действия. Работата на разследващите по цялостното документиране и изясняване на пълната фактическа обстановка около случая продължава. \r\n \n\t\t\t\t\t\t", "date": "2019.04.05", "title": "Миро Боксьора е самоубилият се пловдивчанин в подземен гараж"}
{"url": "http://www.bnews.bg/article/259317-armiite_na_iztoka_i_zapada_v_libiya_se_izpravyat_edna_sreshtu_druga", "text": "\n Министър-председателят на международно признатото либийско правителство Файез Сарадж издаде днес указ за привеждане в пълна бойна готовност на намиращите се под негов контрол войски и разреши използването на военновъздушните сили за защита на гражданското население, предаде ТАСС, като се позова на информационния портал \"Ал Уасат\". \r\n\r\n \"Искам да предприема спешни мерки, като поръчам на щаба на военновъздушните сили да нанася въздушни удари и да използва сила, за да противодейства на всякакви заплахи за гражданското население и жизненоважни обекти\", заяви Сарадж в писмо до началника на генералния щаб и ръководителя на военното разузнаване. \r\n\r\n Премиерът нареди да се \"следи движението на терористични и престъпни групи, тези, които нарушават закона и легитимността, а също контрабандистите на гориво\". \r\n\r\n По-рано днес командирът на Либийската национална армия (източнолибийските сили) Халифа Хафтар (на снимката) обяви началото на \"операция за освобождение на Триполи\" от въоръжените групировки. \"Така ние отговаряме на призива на нашия народ в Триполи да го освободим от групировките\", каза той във видеообръщение. Хафтар призова милициите в Триполи да сложат оръжие и да вдигнат бяло знаме.\"Тези, които се предадат, ще бъдат в безопасност\", каза той. \r\n\r\n Според ТАСС, който се позовава на сайта \"Афригейтнюз\", Либийската национална армия вече е установила без бой контрол над редица градове на подстъпите към столицата, в това число Сурман, Сабрата от запад и Гарян - от юг. През последните часове силите, лоялни на правителството на Сарадж са изоставили разположения на 50 км от югозапад от Триполи населен пункт Ел Хира, където се намират индустриални обекти, а също така Ел Азизия - стратегически важен плацдарм в предградие на Триполи. \r\n\r\n Въоръжени групи от Мисрата в Западна Либия са започнали да се придвижват към Триполи, за да защитят столицата от евентуална атака на източнолибийските сили, съобщи Ройтерс, като се позова на местни жители. \r\n\r\n Няма военно решение на кризата в Либия, заяви генералният секретар на ООН Антониу Гутериш, след като командирът на източнолибийските сили Халифа Хафтар нареди офанзива срещу Триполи. \r\n\r\n Искам да отправя силен апел ескалацията да спре, каза Гутериш пред репортери в базата на ООН в Триполи. \r\n\r\n САЩ, Франция, Великобритания, Италия и Обединените арабски емирства призоваха \"всички страни\" в конфликта в Либия към \"незабавно намаляванене на напрежението\", предаде Франс прес. \r\n\r\n \"В този деликатен момент на преход в Либия военните жестове и заплахите с едностранни действия рискуват единствено да хвърлят страната в хаос\", заявиха правителствата в общо комюнике, разпространено от Държавния департамент на САЩ./ \r\n \n\t\t\t\t\t\t", "date": "2019.04.05", "title": "Армиите на Изтока и Запада в Либия се изправят една срещу друга"}
{"url": "http://www.bnews.bg/article/259339-prezidentite_na_balgariya_i_na_germaniya_razgledaha_zavoda_libher_kray_plovdiv", "text": "\n Президентът на България Румен Радев и неговият колега от Германия Франк-Валтер Щайнмайер разгледаха немския завод за хладилна техника \"Либхер-Хаусгерете Марица\" край Пловдив. Посещението е част от официалната програма на германския държавен глава, който е на посещение в България по покана на българския президент, предава БТА. \r\n\r\n След като разгледаха производствената база и базата за обучение на нови работници, двамата президенти се разписаха на два хладилника, които ще останат в т.нар. музейна сбирка на завода. \r\n\r\n България се бори за стратегически немски инвестиции и в тази борба е много важно немското държавно ръководство и немската общественост да бъдат убедени, че ние в България можем. Това каза Румен Радев след обиколката във фирмата. По думите му това е била причината да предложи немският държавен глава, с немските медии, да посетят завода и да видят, че моделът на българо-германското икономическо сътрудничество е успешен и добави \"и заслужаваме такава инвестиция\". За да привлечем големи немски компании, тези хора трябва да бъдат убедени, че ние можем и това е примерът, каза още Радев. \r\n\r\n След посещението си в завода Щайнмайер ще се срещне с кмета на Пловдив Иван Тотев и ще разгледа забележителностите на Пловдив, в това число и изложбата от Германия \"Берлинската стена\". \r\n \n\t\t\t\t\t\t", "date": "2019.04.05", "title": "Президентите на България и на Германия разгледаха завода \"Либхер\" край Пловдив"}
{"url": "http://www.bnews.bg/article/259318-bitki_sofiya_plovdiv_v_polufinalite_za_kupata_na_balgariya", "text": "\n Ботев (Пловдив) и  ЦСКА ще се изправят един срещу друг в полуфинален мач от турнира за Купата на България. \r\n\r\n Това отреди изтегленият за първи път в телевизионно студио жребий. В другия мач от надпреварата  Локомотив (Пловдив) излиза срещу  Септември (София). \r\n\r\n \r\n\r\n Пловдивските отбори ще са домакини в първите мачове, които са на 16 и 17 април, а реваншите в София са на 23 и 24 април. \r\n\r\n ЦСКА и Ботев ще се изправят общо четири пъти до края на сезона като интересното е, че нито веднъж не са играли за Купата през 21-и век. \r\n\r\n Локомотив и Септември също ще играят общо четири пъти, като три от сблъсъците ще са през април. \r\n\r\n При равенство в общия резултат от двата полуфинала напред продължава отборът с повече отбелязани голове на чужд терен. \r\n\r\n При паритет и по този показател, се играят две продължения от по 15 минути, а при ново реми в общия резултат и отбелязаните голове на чужд терен, се пристъпва към дузпи. \r\n \n\t\t\t\t\t\t", "date": "2019.04.05", "title": "Битки София - Пловдив в полуфиналите за Купата на България"}
{"url": "http://www.bnews.bg/article/259334-pogba_iska_zaplatata_na_sanches_za_da_ostane_v_yunayted", "text": "\n Манчестър Юнайтед е готов да започне преговори за нов договор на Пол Погба, но звездата иска внушителните 500 хиляди паунда седмична заплата. \r\n\r\n Реал Мадрид се интересува от световния шампион, но \"червените дяволи\" държат да го оставят в състава си с нов дългосрочен контракт. \r\n\r\n Французинът иска да стане най-скъпоплатеният играч на клуба заедно с Алексис Санчес, който заработва по половин милион паунда на седмица. \r\n\r\n Наскоро Зинедин Зидан публично говори за качествата на Погба, а отборът му видимо се нуждае от нов халф. \r\n\r\n Погба бе трансформиран от Оле Гунар Солскяр след напускането на Жозе Моуриньо и играе с далеч по-голямо настроение . \r\n\r\n От договора му остават две години, а офертата на Юнайтед ще е тригодишно удължаване с увеличаване на заплатата. \r\n\r\n Преговорите води суперагентът Мино Райола, който вече веднъж успя да прибере солидна сума от Юнайтед по трансфера на Погба от Ювентус. \r\n\r\n В момента французинът печели по 300 хиляди паунда седмичо. \r\n \n\t\t\t\t\t\t", "date": "2019.04.05", "title": "Погба иска заплатата на Санчес, за да остане в Юнайтед"}
{"url": "http://www.bnews.bg/article/259316-dnk_analizat_potvardi_samolichnostta_na_zhertvite_ot_katastrofata_v_s_makedoniya", "text": "\n По данни на българското посолство в Република Северна Македония резултатите от извършения днес ДНК анализ от специалистите на Института по съдебна медицина в Скопие са потвърдили самоличността на четирите жертви в катастрофата с пътнически самолет тип \"Чесна\", съобщи пресцентърът на Министерството на външните работи. \r\n\r\n И четиримата са български граждани. \r\n\r\n Самолетът се разби на 2 април 2019 г. северозападно от връх Солунска глава на територията на Северна Македония. \r\n\r\n Предприети са действия за транспортиране на телата на жертвите в Република България. \r\n \n\t\t\t\t\t\t", "date": "2019.04.05", "title": "ДНК анализът потвърди самоличността на жертвите от катастрофата в С. Македония"}
{"url": "http://www.bnews.bg/article/259331-belarus_vdigna_zlatniya_si_rezerv_do_7_2_mlrd_dolara", "text": "\n Златно-валутните резерви на Беларус са се увеличили през март с 2,1 на сто и на 1 април, според предварителни данни, са достигнали 7,246 милиарда долара, съобщи днес пресслужбата на Националната банка на страната, цитирана от ТАСС и БТА. \r\n\r\n През март 2019 година златно-валутните резерви са нараснали със 150,5 милиона долара или с 2,1 на сто след увеличението от февруари със 77,5 милиона долара или с 1,1 на сто, съобщи Националната банка. \r\n\r\n Регулаторът отбеляза, че увеличението на златно-валутните резерви през март е резултат от постъпили средства от продажба на облигации, номинирани в чуждестранна валута и от покупка на чуждестранна валута. \r\n\r\n Миналата година златно-валутните резерви на Беларус намаляха с 2,2 на сто, припомня ТАСС. \r\n \n\t\t\t\t\t\t", "date": "2019.04.05", "title": "Беларус вдигна златния си резерв до 7,2 млрд. долара"}
{"url": "http://www.bnews.bg/article/259329-navodnenie_prekasna_rabotata_na_deputatite_v_britanskiya_parlament", "text": "\n Долната камара на британския парламент беше принудена да приключи работа по-рано снощи, след като в пленарната зала започна да тече вода от тавана, предадоха световните агенции, цитирани от БТА. \r\n\r\n Депутатите в Камарата на общините обсъждаха данъчната политика, когато в мястото за журналистите в залата започна да тече вода. \r\n\r\n Заради наводнението заседанието беше прекратено и на депутатите беше наредено да напуснат залата. Горната камара на парламента - Камарата на лордовете, продължи да обсъжда Брекзит в друга част на сградата. \r\n\r\n Дворецът Уестминстър, където се помещава парламентът, е в лошо състояние от десетилетия и се нуждае от чести ремонти.Някои негови части датират от 1097 г. Специалисти предупреждават, че сградата, която е една от най-известните забележителности на Лондон, се нуждае от спешно възстановяване. \r\n\r\n   \r\n \n\t\t\t\t\t\t", "date": "2019.04.05", "title": "Наводнение прекъсна работата на депутатите в британския парламент"}
{"url": "http://www.bnews.bg/article/259328-dfz_glasuva_3_2_mln_leva_pomosht_za_tyutyunoproizvoditeli_pretarpeli_finansovi_shteti_v_predhodni_godini", "text": "\n Управителният съвет на Държавен фонд \"Земеделие\"  гласува финансов ресурс до 3 200 000 лева за предоставяне на помощ на тютюнопроизводители, претърпели финансови щети от предходни години. Засегнатите производители са главно от Североизточна България, които поискаха и получиха обещание от премиера Бойко Борисов за решаване на проблема с изкупен, но неплатен тютюн.  \r\n\r\n Фондът упълномощи министъра на земеделието да утвърди указания за предоставяне на помощта. На заседанието е утвърден и финансов ресурс от 81 млн. лв. по схемите за преходна национална помощ за тютюн за 2018 година. \r\n\r\n Средствата са предвидени в бюджета за тази година на Фонд \"Земеделие\", като размерът е с 5% по-малко спрямо предходната кампания. \r\n \n\t\t\t\t\t\t", "date": "2019.04.05", "title": "ДФЗ гласува 3,2 млн. лева помощ за тютюнопроизводители, претърпели финансови щети в предходни години"}
{"url": "http://www.bnews.bg/article/259332-oisr_shte_izvarshi_byudzheten_pregled_na_balgariya", "text": "\n Парламентът ратифицира Споразумението между Министерството на финансите на Република България и Организацията за икономическо сътрудничество и развитие (ОИСР). То предвижда извършване на бюджетен преглед на България от страна на ОИСР. \r\n\r\n Прегледът ще оцени многогодишните усилия на страната за въвеждането на реформи в областта на бюджета и постигнатите резултати от тях. По този начин ще се даде позитивен сигнал за ангажираността на страната по прилагането на международни стандарти и добри практики в процеса на бюджетиране и управление на публичните финанси. \r\n\r\n Споделяйки своя опит, България ще има възможността да се сравнява с най-добрите достижения в областта на управлението на бюджета и да получи реалистична оценка за текущото състояние спрямо стандартите, които са заложени в препоръките на ОИСР, което би мотивирало реформи, ако това е необходимо. \r\n\r\n Общата стойност на прегледа е в размер на 90 000 евро, от които се изисква българското Министерство на финансите да заплати 50 000 евро доброволна вноска, а останалата част се съфинансира от холандските партньори (Министерството на финансите на Кралство Нидерландия, в качеството му на съпредседател на мрежата Висши държавни служители в областта на бюджета за страните от ЦЮИЕ) чрез отделен превод директно на ОИСР. \r\n\r\n Първият преглед на Организацията за икономическо сътрудничество и развитие за България е бил направен през 2008-2009 г. \r\n \n\t\t\t\t\t\t", "date": "2019.04.05", "title": "ОИСР ще извърши бюджетен преглед на България"}
{"url": "http://www.bnews.bg/article/259324-italiya_otkaza_na_germanski_korab_da_akostira_kray_lampeduza", "text": "\n Италия отказа на германски кораб да акостира край Лампедуза. Плавателният съд превозва десетки мигранти, спасени в Средиземно море, предава БГНЕС. \r\n\r\n \"Корабът е германска собственост, с германски флаг и германски екипаж ... Това е техен проблем, те трябва да се справят с него\", заяви италианският вътрешен министър Матео Салвини в кулоарите на срещата на вътрешните министри на Г-7 в Париж. \r\n\r\n Той допълни, че лично се е обърнал към капитана на кораба, управляван благотворителната организация „Морско око“, предупреждавайки го, че корабът „няма да влезе в италиански териториални води“, съобщи АФП. \r\n\r\n С него бяха спасени 64 души, повечето жени и деца от надуваем сал. След като усилията за контакт с либийската брегова охрана се провалиха, корабът се отправи към италианския остров Лампедуза. Салвини неотдавна обяви, че ще закрие пристанищата на Италия за граждански организации, спасяващи мигранти в Средиземно море, за да принуди Европа да поеме ангажимент към търсещите убежище. \r\n \n\t\t\t\t\t\t", "date": "2019.04.05", "title": "Италия отказа на германски кораб да акостира край Лампедуза"}
{"url": "http://www.bnews.bg/article/259327-kursantka_ot_voenniya_universitet_vav_veliko_tarnovo_se_prostrelya_s_avtomat", "text": "\n При инцидент днес около 19.36 ч. е пострадала младши сержант М. М. Н. от Националния военен университет \"Васил Левски\" в гр. Велико Търново, съобщиха от пресцентъра на Министерството на отбраната. \r\n\r\n При почистване на зачисленото ѝ оръжие  автомат \"Калашников\" курсантката се прострелвав областта на гърдите. \r\n\r\n Пострадалото момиче е транспортирано незабавно с линейка в отделение \"Спешна помощ\" на МОБАЛ \"Д-р Ст. Черкезов\" в града. Тя се обучава във факултет \"Общовойскови\" на НВУ \"Васил Левски\" от  август 2017 г. \r\n\r\n По случая се води следствие от Военноокръжна прокуратура и Военна полиция. \r\n \n\t\t\t\t\t\t", "date": "2019.04.05", "title": "Курсантка от Военния университет във Велико Търново се простреля с автомат"}
{"url": "http://www.bnews.bg/article/259323-sad_pusna_pod_domashen_arest_razsledvashtata_politsayka_rozaliya_kyoseva", "text": "\n Окръжен съд - Благоевград измени мярката за неотклонение на разследващия полицай Розалина Кьосева, задържана при спецакция в ОДМВР от \"задържане под стража\" в \"домашен арест\". \r\n\r\n Според съдa няма обосновано предположение Розалина Кьосева да е извършила три от четирите престъпления, за които е обвинена, като доказателство е имало само за четвъртото документално престъпление. Бе прието също, че няма опасност тя да се укрие. \r\n\r\n Бащата на Розалина Кьосева, който беше директор на \"Охранителна полиция\" - Благоевград, каза пред журналисти, че решението на Окръжния съд показва, че има правосъдие и независим български съд. \r\n\r\n На 27 март в Районен съд - Благоевград бе гледана мярката за неотклонение на разследващия полицай Розалина Кьосева, която беше задържана при специализирана акция в ОДМВР на 25 март. Тогава, след повече от 4 часа заседание, съдът остави Кьосева за постоянно в ареста. Първоначално спрямо нея бяха повдигнати 4 обвинения. \r\n \n\t\t\t\t\t\t", "date": "2019.04.05", "title": "Съд пусна под домашен арест разследващата полицайка Розалия Кьосева"}
{"url": "http://www.bnews.bg/article/259326-mitnichari_otkriha_757_tarantuli_v_kolet", "text": "\n Филипински митничари откриха в колет, опакован в хартия за подаръци, 757 живи тарантули, затворени в пластмасови контейнери, предаде БТА. \r\n\r\n Тварите са били конфискувани в пощенски клон близо до летището в Манила. Това е поредният пресечен опит за трафик на екзотични животни в страната. Колетът, пристигнал от Полша, веднага привлякъл вниманието на митничарите. В него имало бисквити, чай и десетки пластмасови контейнери, натъпкани с живи тарантули. Те намират пазар като домашни животни, а за деянието са арестувани двама души. Стойността на задържана пратка възлиза на около 5 700 долара.   \r\n\r\n Паяците са били предоставени на специален център, в който се настаняват животни, конфискувани при нелегален внос. Случката с тарантулите идва само месец, след като в сак на пътник на летището в Манила, бяха открити 1 500 констенурки. \r\n \n\t\t\t\t\t\t", "date": "2019.04.05", "title": "Митничари откриха 757 тарантули в колет"}
{"url": "http://www.bnews.bg/article/259322-moskva_nato_pravi_vsichko_vazmozhno_da_se_prevarne_v_zaplaha", "text": "\n НАТО прави всичко възможно да се превърне в главна геополитическа заплаха. Това заяви говорителката на руското министерство на външните работи Мария Захарова по повод 70-та годишнина от създаването на алианса. \r\n\r\n На редовния си брифинг Захарова обвини НАТО в агресивни действия като струпване на допълнителни оръжия в Източна Европа, модернизиране на военната инфраструктура в близост до руските граници и постоянно увеличаване на военните разходи на членуващите в алианса държави. \r\n\r\n \"Съдейки по последните изявления от Вашингтон, където в момента се провежда среща на външните министри от НАТО алиансът и занапред ще нагнетява обстановката в Европа. Такава ескалация на военно-политическото напрежение не е избор на Русия\", каза говорителката. \r\n\r\n Мария Захарова иронично отбеляза, че е неудобно да се говори за успехите на НАТО във военната история. По думите ѝ, операциите на алианса в Югославия, Афганистан и Либия са донесли само хаос, разруха и жертви сред цивилното население. Според нея присъединяването на източноевропейските страни към НАТО не само не е гарантирало сигурността им, но и е създало нови рискове в района. \r\n\r\n Във връзка със 70-тата годишнина на организацията Захарова отправи следното пожелание: \r\n\r\n \"Вътрешно спокойствие, по-малко нерви, натрапчиви идеи и фобии. Разбира се, бих искала да пожелая и мъдрост, с каквато не се отличават изказванията на ръководството на тази структура\". \r\n\r\n В заключение Захарова сравни НАТО със секта, в която лидерът насажда на своите последователи абсурдни и нереалистични идеи. \r\n\r\n   \r\n \n\t\t\t\t\t\t", "date": "2019.04.05", "title": "Москва: НАТО прави всичко възможно да се превърне в заплаха"}
{"url": "http://www.bnews.bg/article/259330-pier_moskovisi_shte_sledim_mnogo_izkaso_italianskata_ikonomika", "text": "\n Европейският комисар по икономическите и финансовите въпроси Пиер Московиси каза днес, че ситуацията на италианската икономика е \"деликатна\" и трябва да се следи отблизо, предаде Ройтерс и БТА. \r\n\r\n Пристигайки на срещата на финансовите министри в Букурещ, Московиси цитира данни, които не са на ЕС. Според тях италианската икономика няма да отбележи растеж и дори може да изпадне в рецесия. \"Това са данни, които трябва да следим много внимателно\", каза Московиси. \r\n\r\n Той добави, че ЕК ще публикува новите икономически прогнози на 7 май. В оценките от февруари Брюксел прогнозира растеж от 0,2 процента за Италия през тази година. \r\n\r\n Московиси заяви, че новите прогнози на ЕС ще потвърдят сегашното икономическо забавяне, което засяга в най-голяма степен Германия и Италия сред 19-те членки на еврозона. \r\n\r\n Московиси заяви, че забавянето на германската икономика \"може да бъде временно\", докато Италия е в рецесия или близо до рецесия в зависимост от институциите, които правят прогнозите. \r\n\r\n Трябва да сме много внимателни за ситуацията, но не бива да допускаме паника, отбелязва еврокомисарят по икономическите и финансовите въпроси. \r\n \n\t\t\t\t\t\t", "date": "2019.04.05", "title": "Пиер Московиси: Ще следим много изкъсо италианската икономика"}
{"url": "http://www.bnews.bg/article/259320-nad_1000_bezhantsi_napusnaha_lager_kray_solun_i_probivat_na_sever", "text": "\n Над хиляда бежанци и мигранти напуснаха лагера \"Диавата\" до Солун и направиха опит да се отправят към границата със Северна Македония. \r\n\r\n Полицейски части прекъснаха движението по пътя към Идумени и използваха сълзотворен газ, за да принудят мигрантите да се завърнат обратно в лагера. Бежанците се настаниха на палатки и отказват да се подчинят на властите. \r\n\r\n   \r\n \n\t\t\t\t\t\t", "date": "2019.04.05", "title": "Над 1000 бежанци напуснаха лагер край Солун и пробиват на север"}
{"url": "http://www.bnews.bg/article/259325-frenskiyat_konstitutsionen_savet_othvarli_nova_zakonova_myarka_sreshtu_zhaltite_zhiletki", "text": "\n Противодействието на правителството на френския президент Еманюел Макрон срещу протестите на \"жълтите жилетки\" с по-твърда полицейска тактика се сблъска днес с непредвидена пречка. Конституционният съвет се произнесе срещу ключов елемент от новите правила, предаде БТА. \r\n\r\n Мерките, оповестени като отговор на демонстрациите на \"жълтите жилетки\", вече предизвикаха безпокойство в партията на Макрон и бяха определени от опонентите му като несръчни. \r\nНовите правила бяха одобрени от двете камари на парламента, но безпрецедентен брой депутати се въздържаха. Изправен и пред протести на правозащитници, центристкият президент Макрон изпрати одобрения закон на Конституционния съвет преди да го подпише. Лявата опозиция също сигнализира Съвета. \r\n \n\t\t\t\t\t\t", "date": "2019.04.05", "title": "Френският Конституционен съвет отхвърли нова законова мярка срещу \"жълтите жилетки\""}
{"url": "http://www.bnews.bg/article/259321-demokratite_iskat_danachnite_deklaratsii_na_tramp_za_poslednite_6_g", "text": "\n Демократи поискаха официално от федералната данъчна служба на САЩ да им предостави данъчните декларации на президента Доналд Тръмп за последните 6 години, предадоха Франс прес и Асошиейтед прес. \r\n\r\n Тръмп е първият американски президент след Ричард Никсън, отказал да даде информация за данъците си. \r\n\r\n Благодарение на мнозинството си в Камарата на представителите, което си осигуриха неотдавна, демократите отново имат правомощията да изискват тези документи. Досега не е имало случай такава молба към комисията, занимаваща се с данъците, да получи отказ, подчертават те. \r\n\r\n В писмо от вчера председателят на комисията по данъчното облагане в Камарата на представителите Ричард Нийл изиска от министерството на финансите до 10 април да бъдат предоставени личните декларации на Доналд Тръмп, както и тези, засягащи няколко от компаниите му, за времето от 2013- 2018 г. Това е първото такова искане по отношение на действащ презиент от 45 години. \r\n\r\n Демократите казват, че целта на тази стъпка е да проверят \"до каква степен фискът контролира и прилага федералните данъчни закони по отношение на президента\", за да предложат евентуално законодателни промени. \r\n\r\n Във връзка с това искане Доналд Тръмп даде да се разбере, че не му се иска да представи декларациите си. \r\n\r\n \"Противно на това, което говорят хората, ние сме подложени на контрол\", заяви президентът пред журналисти в Белия дом. \r\n\r\n Може да се каже, че винаги съм бил обект на данъчен контрол, така е от много години, защото става въпрос за големи цифри, а предполагам, че когато си име, те проверяват. Но понеже ще ми бъде наложена инспекция, не съм склонен да го направя, каза Тръмп. \r\n\r\n Министърът на финансите инспектира систематично личните декларации на президента, признават демократите, но казват, че не знаят подробности от проверките, \"нито дори дали задължителният контрол действително е бил осъществен\". \r\n\r\n В средата на март министърът на финансите Стивън Мнучин каза, че \"би се съобразил със закона\", ако Конгресът изиска да му бъдат предоставени данъчните декларации на Доналд Тръмп. \r\n\r\n От януари демократите предприемат все повече парламентарни разследвания срещу президента републиканец, но техните водачи за момента изключват всякакви изгледи за процедура по импийчмънт срещу него. \r\n\r\n Ричард Нийл специално подчерта, че искането за предоставяне на декларациите \"няма нищо общо с импийчмънт\". \r\n\r\n Републиканците обаче заговориха за скандал, обвинявайки в \"злоупотреба\" демократите, \"бързащи да свалят\" Доналд Тръмп. \r\n \n\t\t\t\t\t\t", "date": "2019.04.05", "title": "Демократите искат данъчните декларации на Тръмп за последните 6 г."}
{"url": "http://www.bnews.bg/article/259319-nato_vazprie_dvoynstven_podhod_kam_rusiya_dialog_i_vazpirane", "text": "\n Организацията на Северноатлантическия договор потвърди намеренията си и занапред да поддържа спрямо Русия политика на диалог и възпиране. Това съобщи днес генералният секретар на НАТО Йенс Столтенберг на пресконференция след заседание във Вашингтон на външните министри на страните от алианса, предаде ТАСС. \r\n\r\n На въпрос дали в отношенията си с Русия НАТО няма да придаде на диалога по-силен акцент, отколкото на възпирането Столтенберг отговори: \"За НАТО и за мен, както и за всички съюзници няма противоречие между между сдържането, отбраната и диалога. Твърдо вярвам, че когато сме силни, когато сме единни, когато се адаптираме към действията на все по-настъпателната Русия, отговаряме на това и можем да водим диалог\". \r\n\r\n По думите на Столтенберг една от основните причини за поддържането на диалог с Русия, \"включително за намаляване на риска, за контрол върху въоръженията, за Украйна и така нататък, се свежда именно до това, че сме единни и показваме повишаване на готовността на своите сили\". \r\n\r\n \"Продължаваме да използваме този двойствен подход, който категорично бе подкрепен от всички съюзници на току-що завършилата среща\", заключи генералният секретар на НАТО. \r\n\r\n НАТО прави всичко възможно да се превърне в главна геополитическа заплаха, заяви междувременно говорителят на руското министерство на външните работи Мария Захарова. \r\n \n\t\t\t\t\t\t", "date": "2019.04.05", "title": "НАТО възприе двойнствен подход към Русия - диалог и възпиране"}
