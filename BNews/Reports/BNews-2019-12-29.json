{"url": "http://www.bnews.bg/article/265011-vnimavayte_po_patishtata_vali_obilen_snyag", "text": "\n В областите Ловеч, Габрово и Велико Търново за днес е в сила жълт код за очакван силен снеговалеж, съобщава страницата на НИМХ. \r\n\r\n Предупреждението е в сила и за районите на Русе, Търговище, Разград, Шумен и Силистра, където освен валежи от сняг се очаква и силен вятър. \r\n\r\n Облачността ще бъде предимно значителна и в Северна България и в планините ще вали сняг, където ще се образува и снежна покривка. \r\n\r\n Ще духа умерен северозападен, в Източна България до силен вятър. \r\n\r\n В Североизточна България и Балкана ще има условия за виелици и навявания. \r\n \n\t\t\t\t\t\t", "date": "2019.12.29", "title": "ВНИМАВАЙТЕ ПО ПЪТИЩАТА! Вали обилен сняг"}
{"url": "http://www.bnews.bg/article/265018-koy_stoi_zad_grobnoto_malchanie_na_mediite_za_dvata_smartni_sluchaya_pri_stroezha_na_yadrenoto_hranilishte", "text": "\n Черен понеделник за строителите, които работят на площадката на националното хранилище за ниско и средно активни радиоактивни отпадъци, което се изгражда край атомната централа в Козлодуй. По време на работа в една от шахтите са загинали двама работници. Още двама техни колеги са пострадали тежко при трудовата злополука. \r\n\r\n По предварителна информация двамата загинали са служители на външна фирма. Те работили в шахта на площадката на хранилището, когато над главите им се откъснала метална шайба и те загинали на място. \r\n\r\n По този начин започнаха медийните хроники на 16 декември 2019 г. и така завършиха за този изключително скандален случай. Кой стои зад гробното мълчание на медиите за този случай и защо никой не разкри истинския изпълнител и сянката на кой олигарх изпъкна отново? Въпроси, на които обществото отдавана трябваше да е получило отговори в една държава със свободни медии. Нека изясним сега ситуацията и да се опитаме да дадем отговор на мълчанието.  \r\n\r\n Държавно предприятие „Радиоактивни отпадъци” (ДП РАО) официално стартира изграждането на Национално хранилище за ниско- и средноактивни радиоактивни отпадъци (НХРАО) още миналата година в Козлодуй. За изпълнител на проекта по изграждане на НХРАО по критериите на ЕБВР е избран германо-български консорциум от 5 фирми с главен изпълнител NUKEM Technologies. Наши източници  разкриха, че зад проекта за 72 млн. евро стои небезизвестният милионер Людмил Стойков. \r\n\r\n Националното хранилище представлява съоръжение с многобариерна защита за трайно съхраняване на предварително обезопасени и опаковани в стоманобетонни кубове радиоактивни отпадъци и би трябвало бъде едно от най-модерните в Европа от този тип. НХРАО ще бъде от приповърхностен траншеен тип с капацитет от 138 200 куб. метра. Състои се от няколко стоманобетонни вкопани конструкции (модули), разделени от вътрешни преградни стени на отделни камери. Планирано е хранилището да бъде в експлоатация, т. е. постепенно да се запълва, в продължение на 60 години. След това се предвижда то да бъде затворено. През целия период на експлоатация и в следващите 300 години съоръжението ще е обект на постоянен контрол от страна на оторизираните органи. \r\n\r\n Людмил Стойков е на 54 години. Роден е на 16 април в Перник. Олигархът е бивш спортист и е завършил ВИФ. Преди промените е бил барман в \"Балкантурист\". Според собствените му думи е започнал бизнеса си още през 1990 г. с търговия със сирене. В родния си град обаче е известен като представител на силовата групировка ВИС 2, макар никъде в регистрите и биографиите му да не се съобщава такова нещо. В средата на 90-те години регистрира фирма за изкупуване и търговия на скрап, като започва да работи с все по-големи обеми. \r\n\r\n През 1997 г. регистрира модната агенция \"Ивет фешън\". Бизнесът му потръгва още повече, след като брат му Емил Стойков става шеф на митница Перник. Впоследствие той е сменен от длъжност, но пернишката митница остава благосклонна към него. Името на Людмил се свързва с различни схеми за внос на пилешки продукти и месо. По време на правителството на Иван Костов Стойков се насочва към туризма и индустрията. \r\n\r\n През април 1999 г. той купува срещу 2.7 милиона долара курортното селище \"Дюни\". На 30 юни 1999 г. в консорциум с \"Радомир леко коинвест\" АД неговата фирма \"Еврометал\" ООД купува 75% от \"Радомир - леяро-ковашки комплекс\" ЕАД. Делът на Стойков е 34% и за тях той заплаща 4 милиона лева. Консорциумът трябва да обслужва и дълга на фирмата от 21 милиона лева. \r\n\r\n През 2000 г. купува основното производство на фалиралото предприятие \"Стомана\" срещу обслужването на дълга му от над 42 милиона лева. По-късно във фирмата влиза гръцката \"Виохалко\", но Стойков запазва 14 на сто от \"Стомана индъстри\" и е зам.-председател на управителния съвет. Смесеното дружество е собственик и на поточната линия \"Даниели\", закупена от фалиралия \"Камет\". \r\n\r\n \"Еврометал\" е съцесионер на близо 60 млн. лв. дълг към НЕК на Националната компания \"Железопътна инфраструктура\". Основният цесионер е офшорната Kingston Enterprises, за която се смята също, че е собственост на Людмил Стойков. Със случая се занимаваше парламентарната комисия по корупция в парламента. \r\n\r\n Името му беше замесено в друг скандал. Той възникна по повод създаването на съвместно дружество между община Созопол и дружество \"Дюни\". Става въпрос за съвместна фирма \"Градина\" АД, в която Людмил Стойков има 75%, а община Созопол 25%. Скандалът възникна заради малкия дял на Созопол, който апортира земята за изграждането на хотелски комплекс срещу бензиностанцията на Созопол. \r\n\r\n В Созопол развиват дейността си още две фирми на Стойков - \"Евробилд\" и \"Евробетон\". Втората е собственик на бетонния възел, който захранва строежите по Южното Черноморие. Чрез \"Еврометал\" Стойков кандидатства и за фалиралата банка МБТР в съдружие с Корпоративна търговска банка, но отпадна от надпреварата. Участва и в няколко търга за приватизация на въглищни мини в пернишкия регион и \"Брикел\" - Гълъбово, но ги загуби (и в двата случая победен от Христо Ковачки). Опита да купи и Варненската корабостроителница, но и там не успя. \r\n\r\n Людмил Стойков влезе в сблъсък и с хората от пернишките села Рударци и Кладница. Той заведе дела срещу 42 собственици на 125 дка в центъра на Рударци. Людмил Стойков е в добри отношения с политиците от всички партии, особено когато са на власт. Той е председател на сдружението за местен бизнес \"Съюз за Перник\" и участва в президентската кампания на Георги Първанов. Той е член на ръководството на Националния борд по туризъм. Людмил Стойков има чисто съдебно минало, срещу него досега не са водени наказателни производства. \r\n\r\n През април 2016 г. става ясно, че парите от Европейския социален фонд, раздавани от социалното министерство, са свършили, преди да се усети наличието им. От близо 4000 оферти от фирми, одобрени са само 156. С оправданието, че са били първи и изчерпали средствата. \r\n\r\n Като оставим настрана факта, че раздаването на пари по реда на постъпване на молбите противоречи на всички правила за разпределяне на фондовете, хубаво е да разгледаме внимателно кой точно е успял да изпревари и да обере средствата. На очи се набиват дружества, свързани с основния дарител на президента Първанов Людмил Стойков. \r\n\r\n Той е и човекът, който ръководи в сянка парламентарната група в 43-то НС на ГМО-то Народен съюз и ВМРО, като пакетно търгува с гласовете им в парламента. Запознати източници от кулоарите на НС твърдяха, че е имало усилено преговори между Народен съюз ВМРО и АБВ за съвместно участие на президентските избори през 2016 г. В крайна сметка АБВ отпада от преговорите, а схемата се затваря в ново ГМО Обединени патриоти плюс Народен съюз. Към днешна дата олигарха прилежно е обслужван от ВМРО, което има влияние върху инспекцията по труда чрез зам. министъра Султанка Петрова, която е достатъчно компрометирана. Нека припомним, че Каракачанов бе ортак и с друг спонсор на Първанов Миню Стайков, който от почти година е в ареста, но Каракачанов е на свобода и явно добре обслужва олигархията. \r\n\r\n   \r\n \n\t\t\t\t\t\t", "date": "2019.12.29", "title": "Кой стои зад гробното мълчание на медиите за двата смъртни случая при строежа на ядреното хранилище?"}
{"url": "http://www.bnews.bg/article/265017-palen_absurd_lilito_pavlova_oshte_predi_tri_godina_remontirala_yazovir_studena_za_32_miliona_video", "text": "\n \r\n\r\n На 9 ноември 2016 г. тържествено бе дадено началото на проекта по рехабилитация на язовир \"Студена\" на стойност 32 млн. лв. \r\n\r\n Лиляна Павлова, която точно два месеца по-рано се е заклела като министър на регионалното развитие и благоустройството в правителството на ГЕРБ, разказва на събралите се какви иновативни технологии ще се приложат и как перничани няма нито за миг да изпитват недостиг на вода, дори докато вървят работите по язовира. А кметицата Вяра Церовска (ГЕРБ) уверява, че всичко се прави като израз на голяма загриженост за този регион.  \r\n\r\n Само три години по-късно Перник е без вода, защото язовир \"Студена\" се оказа източен, а правителството, отново на ГЕРБ, все още не знае как точно е станало това.  \r\n\r\n Ето какво заяви Лиляна Павлова тогава. \r\n\r\n \"Даваме  старт на един дългоочакван проект, изключително важен проект за цялата област Перник, за всички перничани - над 100 000 души. Защото рехабилитацията на яз.\"Студена\" е един изключително важен, значим обект, който правителството финансира със средства от държавния бюджет, с помощта на заем от Световна банка - една инвестиция от 32 млн. лв. за цялостна рехабилитация на язовирната стена, на водоземната (вероятно иска да каже водовземната) кула, разбира се - на водопроводната мрежа, и като последващи действия на ремонт на пречиствателна станция за питейни води. \r\n\r\n Вижте какво написа и бившият евродепутат Николай Бареков в личният си профил във Фейсбук!  \r\n\r\n \r\n\r\n \r\nМи тя ЛилитУ Павлова още 2016 ремонтирала язовир Студена за 32 милиона лева заем от Световната банка с водолази бря, за да няма режим на водата за Перник и да не се източва язовира! По нов, уникален, извънредно шокиращ и модерен способ са усвоили ремонтите! Браво! \r\n\r\n Лили, браво, Павлова! Перник да цалува ръка! Само дето нерви напраихме тези дни с фейкове за режими на водата и грабежи. Добре, че са дали ората 32 милиона, дето сега ще ги връщаме заедно, за да има подводно заваряване с водолази и космонавти и да не се точи язовира напразно. \r\n\r\n Даже са били забелязани и тайконавти с винкели и с поцинковани кофи да се приземяват на язовира. А ЛилитУ е чела книжки завалийката и държи речта без правописни грешки преди заварките. \r\n\r\n \r\n  \r\n \n\t\t\t\t\t\t", "date": "2019.12.29", "title": "ПЪЛЕН АБСУРД: Лилито Павлова още преди три година ремонтирала язовир “Студена” за 32 милиона(ВИДЕО)"}
{"url": "http://www.bnews.bg/article/265012-kradtsite_debnat_kak_da_zashtitim_doma_si_po_nova_godina", "text": "\n Коледа е семеен празник и домовете ни са пълни с гости. За Нова година обаче  много хора жилищата си, пътуват в чужбина, до някой екзотичен остров или използват почивните дни, за да покарат ски с децата си.  Тогава на прицел попадат жилищата им, като това е един от най- активните сезони за крадците. Какво може да направим, за да защитим собствеността си? \r\n\r\n 1. Сложете си охранителна система \r\n\r\n Най-сигурното средство си остава включването на сигнално-охранителна техника в дома. Добре е системата за охрана да остане включена и когато сте си в къщи. Дори обикновената локална аларма може да се окаже по-добра защита и от най-сложната ключалка.  При изборът на фирма за инсталиране на сигнално-охранителна техника и автопатрулна охрана е най-добре да се използва фирма с добре развита структура от мобилни патрули. Ако вече имате инсталирана охранителна система, свържете се с диспечерския център на фирмата, за да уведомите за отсъствието си. Помислете в случай, че системата се задейства или бъде открит взлом, кое лице, най-близко до семейството ви, да присъства на огледа на жилището от патрулните екипи на охранителната фирма или полицията. \r\n\r\n  2. Монтирайте метална врата \r\n\r\n Криминалистите препоръчват при обезопасяване на жилището да се започне от входната врата. Безсмислено е да монтирате метална врата или решетка върху стандартните дървени каси, тъй като тя може да бъде извадена заедно с касата много лесно. Една от надеждните защити  е освен специалната брава да бъде поставено  допълнително заключващо устройство – преодоляването му би изисквало повече време и това разколебава част от крадците.  Ефективна е и допълнителната брава с локална сигнализация, която реагира на натиск отвън. \r\n\r\n 3. Винаги заключвайте \r\n\r\n Не   оставяйте ключ   на   \"тайно място\" извън дома. Извършителите   на кражби познават  и проверяват възможните “тайници”. Заключвайте дома си, дори когато излизате за малко. \r\n\r\n 4. Пари и скъпоценности - в трезора \r\n\r\n В никакъв случай не дръжте у дома големи суми пари, валута и ценности. Ако все пак се налага за кратко време да държите вкъщи по-голяма сума, скрийте я на нетрадиционно място. Гардеробът, хладилникът и дюшекът не са сигурни скривалища. Не показвайте на никого къде държите парите, дори на децата си. Избягвайте да демонстрирате излишно материалното си благополучие, тъй като крадците активно търсят информация за такива жилища. Не оставяйте резервни ключове на видно място в апартамента си. Ако изчезнат -  веднага сменете ключалките. Особено бдително пазете документите си за собственост и документите си за самоличност. Пазете също фактурите и гаранционните карти на скъпата аудиовизуална и домакинска техника. Не съхранявайте банковите си карти и пин-кода им в един и същ портфейл, чекмедже и т.н. Създайте си нетрадиционни тайници, ако притежавате скъпи бижута, а най-сигурно е да ги оставите на съхранение в банкови трезори. \r\n\r\n 5. Изпразнете пощенската кутия \r\n\r\n Тя е явен признак за трайно отсъствие на стопаните на дома. Препоръчително е да дадете ключ от пощата на съсед, който да я прибира редовно. \r\n\r\n 6. Оставете щорите вдигнати \r\n\r\n Трайно затворените прозорци и тъмнина в дома в разгара на лятото също подсказват отсъствие. Ако имате силно доверено лице, на което бихте могли да дадете ключ от апартамента си, за да полива цветята (в случай, че гледате саксийни цветя) или да се грижи за домашния любимец, може да помолите и периодично да пали или гаси осветлението, и да отваря или затваря прозорците. Добре е да знаете, че прозорците са най-уязвимото място във вашия дом, най-вече ако живеете на първите етажи или сте в къща. В никакъв случай не оставяйте счупени стъкла или лесно откъртващи се прозорци, преди да заминете. Ценности, разположени в непосредствена близост до прозорците ви, са открита покана за крадците. Ако имате възможност сложете капандури или щори. \r\n\r\n 7. Не се хвалете в социалните мрежи! \r\n\r\n  Ако ви предстои пътуване, почивка или командировка за няколко дни, не съобщавайте за това на много хора. Предупредете и децата си да не правят това. Направете си атрактивни селфита, но ги публикувайте едва когато се приберете. Крадците също имат фейсбук и инстаграм! \r\n\r\n Как да реагирате, ако заварите жилището си разбито? \r\n\r\n Не обикаляйте жилището и НЕ ПИПАЙТЕ НИЩО. Постарайте се да запазите самообладание. Използвайте мобилен телефон или телефона на съседите си, за да съобщите за кражбата в полицията, като не оставяте без наблюдение входната врата на апартамента си. До идването на дежурната оперативна група пазете никой да не влиза в жилището и нищо да не се пипа и размества в него, още повече че крадецът може да е още вътре, а заварен на местопрестъплението - да прояви агресивност. \r\n\r\n Когато дойдат полицейските служители, се старайте да им помагате, като посочите точно мястото на липсващите вещи, вида и количеството им. \r\n\r\n В случай, че станете свидетел на кражба \r\n\r\n Помогнете на полицията, като се обадите своевременно на тел. 112 или в най-близкото управление на МВР, защото следващия път може Вие да сте потърпевш. Не бива да се успокоявате с думите “Това на мен не може да ми се случи”. Никой не е защитен от кражби, дори и самите крадци понякога стават жертва на други крадци. Сигнализирайте в полицията и за непознати лица със съмнително поведение, които сте забелязали във входа. Ако забележите пред или във входа на сградата в която живеете непознати лица, дори да ви правят впечатление на неангажирани – огледайте ги добре и се опитайте да ги запомните. Възможно е като се качите в жилището си, да установите, че това отвън са били вашите хора. Ако на вратата Ви позвъни непознат и след като му отворите Ви обясни, че има грешка, че търси квартира или човек, когото не познавате – постарайте се да го огледате добре – защото е възможно малко по-късно да се окаже, че жилището на съседа Ви е обрано. \r\n \n\t\t\t\t\t\t", "date": "2019.12.29", "title": "КРАДЦИТЕ ДЕБНАТ! Как да защитим дома си по Нова година?"}
{"url": "http://www.bnews.bg/article/265013-na_pernichani_im_doyde_do_gusha_iskat_ostavki_sad_i_prisadi_za_vinovnite", "text": "\n Кошмарът с водната криза в Перник очевидно извади от равновесие потърпевшите хора и освен молебена за вода, насрочен за днес, те поставят и конкретни искания към властите. И са категорични: Оставки, съд и присъди за всички ръководни длъжностни лица, отговорни за хуманитарната криза и екологичната катастрофа. \r\n\r\n Това е единодушната позиция на перничани, подложени на нечовешкия режим на водоподаването и на всички негативни последствия от това. И още: незабавно отстраняване на министрите на МРРБ, МОСВ и техните ресорни заместници. Надеждата им е, че с подобни кадрови промени и възмездие проблемът ще бъде решен, но дали. \r\n\r\n Ето исканията и предложенията на жителите на Перник, публикувани от Инициативния комитет във Фейсбук: \r\n\r\n 1. Да се търси отговорност от всички длъжностни лица, довели със своите действия или бездействие до хуманитарната криза в Перник. ОСТАВКИ, СЪД и ПРИСЪДИ на всички ръководни длъжностни лица, отговорни за хуманитарната криза и екологичната катастрофа. Незабавно отстраняване на министрите на МРРБ, МОСВ и техните ресорни заместници. \r\n\r\n 2. „Не!“ на увеличението на цената на водата – да се наложи мораториум за община Перник. \r\n\r\n 3. Спешно да бъде избран нов управител на „В и К“ ООД – Перник. \r\n-Да бъдат редуцирани сметките за вода на гражданите до обичайните сметки, получавани от домакинствата през летните месеци, предвид въздуха по тръбите, навъртането на неизползвани кубици вода вследствие от режима; \r\n-Да не се заплаща ползваната вода като питейна, предвид негодността ѝ за пиене в момента. \r\n\r\n 4. Да бъдат обсъдени и въведени компенсаторни механизми за гражданите на град Перник и съседните засегнати населени места под формата на данъчни облекчения и социално подпомагане. \r\n\r\n 5. За трайно решаване на водоснабдяването на община Перник и координиране набелязаните мерки за преодоляване на кризата: \r\n- Да се създаде междуведомствена работна група с представители на държавната администрация и учени от Българската академия на науките; \r\n-Да бъдат осигурени международна хидроложка експертиза и международна експертиза за оценка на епидемиологичната обстановка в Перник; \r\n-Да бъдат допуснати външни експерти в комисии и структури към държавната администрация и местната власт, създадени с цел справяне с кризата, номинирани и подкрепени от пернишката общественост. \r\n\r\n 6. Спешно осигуряване на алтернативни източници за водоподаване към индустриалните предприятия, за да се гарантира нормалната им работа и недопускане на социално-икономическа криза, да се спре водоподаването от язовир „Студена“ към промишлени и други предприятия за производствени нужди, и да бъдат поставени водомери към всички основни кранове. \r\n\r\n 7. Да се осигури присъединяването на алтернативни водоизточници за захранване на община Перник с вода за времето на липса на достатъчен воден запас в язовир „Студена“, включително пренасочване на алтернативни източници, които да захранват язовира. Редом с това да се извърши почистване на заблатяването и наносите от дъното на язовир „Студена“. \r\n\r\n 8. Ефективни дейности по подмяна на водопреносната мрежа в града. Приоритетно да бъдат осигурени средствата за реализация на проекта за обновяване водния цикъл на общините Перник и Радомир при пълна прозрачност при избора на фирми за реализацията на т. нар „воден цикъл“. \r\n\r\n 9. Държавата да предоставя безвъзмездна помощ на Община Перник за справяне с кризата и преодоляване на негативните последици от нея. \r\n\r\n 10. Да се инициират нормативни промени във В и К сектора, които да гарантират координацията между администрациите, подобряването на ефективността и да защитават данъкоплатците, явяващи се потребители на предоставяните обществени услуги от този сектор. \r\n\r\n 11. Областната и общинската администрация да създадат секции на официалните си интернет-страници за оповестяване на важна информация, свързана с кризата в Перник и селата, засегнати от безводието. Да се създадат обществено-експертни съвети към двете администрации, с включване на професионално доказали своя опит и престиж експерти - представители на гражданите, бизнеса и неправителствени организации. \r\n\r\n Седем нови случая на ентероколит са регистрирани за последните 7 дни, отчетени преди празниците от РЗИ –Перник, съобщи „Перник нюз“. Заболелите са деца до 4-годишна възраст, те са от Перник и Радомир. Хоспитализирани са в болници в София и Перник. Увеличават се и заболелите от варицела.Заболелите са от Перник, Рударци, Драгичево, Кладница, Кленовик и са деца на възраст от 1 до 19-годишна възраст, предимно от детски градини и училища. \r\n\r\n В петък Кризисният щаб на Перник удължи бедственото положение в района с още един месец. Но местните жители губят надежда, че ситуацията ще се нормализира скоро. \r\n\r\n Водопроводът за Перник ще бъде изместен извън територията на „Стомана Индъстри“ АД. Това е заключението от направената в петък проверка на място от зам.-министъра на регионалното развитие и благоустройството Николай Нанков заедно с министъра на икономиката Емил Караниколов, директора на ГДПБЗН Николай Николов и областния управител на Перник Емил Костадинов. \r\n\r\n Водопроводът е с дължина около 1,8 километра, а изместването му ще бъде за сметка на държавата. Съоръжението е много старо и по него непрекъснато възникват аварии и загуба на вода. \r\n\r\n Продължава работата по обследването за евентуални скрити течове. \r\n\r\n За отстраняване на непрекъснато възникващите аварии по В и К-мрежата в Перник работят екипи не само на местното дружество, но и от водните дружества от Враца, Благоевград, Пазарджик и Стара Загора. \r\n\r\n   \r\n \n\t\t\t\t\t\t", "date": "2019.12.29", "title": "На перничани им дойде до гуша, искат оставки, съд и присъди за виновните"}
{"url": "http://www.bnews.bg/article/265014-v_plovdiv_razvaliha_kontsesiyata_za_stadion_hristo_botev", "text": "\n \r\nВ Пловдив съветниците на пожар развалиха концесията на стадион “Христо Ботев” след опита за скандална приватизация на златния имот от група бизнесмени, масови протести на жълто-четните фенове и за финал - последвалото ад-хок обещание на премиера Борисов държавата да построи стадиона на Колежа. \r\n\r\n Малката подробност е, че развалянето на концесията от ОС изцяло обслужва стратегията на кандидат-приватизаторите, а в приетия от парламента бюджет за следващата 2020 година така и няма заложени пари за строителство на стадион в Пловдив. Това прави възможната дата за начало на строителство най-рано след още една година през 2021, ако няма нови изненади. \r\n\r\n Въпросът става още по-мътен след опита на новата управа да тегли колосален заем от 120 милиона лева от Европейската банка за капитално строителство, в което също няма място за спортна инфраструктура. Феновете се канят да продължат с протеста и да искат среща с Бойко Борисов веднага след Нова година. Съдбата на Колежа тъне в мистерия сред сериозни закани и от двете страни на барикадата - фенове и ръководство. \r\n\r\n Концесията на стадион \"Христо Ботев\" бе официално развалена по взаимно съгласие на днешната сесия на пловдивския общински съвет, съобщават plovdiv24. Това стана с 37 гласа \"за\", 1 \"против\" и 8 \"въздържал се\". \r\n\r\n Клубът поиска прекратяване на сделката, тъй като срещу дружеството имало заведени множество дела за връщане на суми на дружества, финансирани от фалиралата КТБ, а задълженията били в огромни размери. \r\n\r\n Ботев не е плащал концесионно възнаграждение за 2016, 2017, 2018 и 2019 година, което е с общ размер 289 354, 65 лева, както и лихва за забава 34 687,52 лева. При развалянето на сделката концесионната гаранция от 482 000 лева ще се прихване от общината срещу дължимите концесионни възнаграждения и лихви. Инвестиционният проект и направените до момента инвестиции остават в полза на община Пловдив. \r\n\r\n Концесията бе сключена през 2013 година за срок от 35 години. Преди месец премиерът - Бойко Борисов обеща държавно финансиране за довършване строителството на стадион \"Ботев\", което, за да се осъществи, трябва да бъде развален концесионният договор. \r\n \n\t\t\t\t\t\t", "date": "2019.12.29", "title": "В Пловдив развалиха концесията за стадион ''Христо Ботев''"}
{"url": "http://www.bnews.bg/article/265016-gerb_vmro_i_dani_kanazireva_shte_teglyat_120_miliona_zaem_prednovogodishno_i_vdigat_danatsite_ryazko", "text": "\n На последното си заседание Общинският съвет в Пловдив гласува да се изтегли внушителен кредит от 120 млн. лв., съобщава бТВ. \r\n\r\n Предложението беше на кмета Здравко Димитров, според когото Европа дава \"евтини пари и трябва да се възползваме\". \r\n\r\n С 30 гласа \"за\", 16 \"против\" и двама въздържали се съветниците гласуваха да се започнат преговори с Европейската инвестиционна банка за заема. Парите ще отидат за реализиране на инфраструктурни проекти, тъй като в момента община Пловдив няма средства на инфраструктурни проекти \r\n\r\n Сред проектите са важна връзка между кварталите „Южен” и „Тракия”, както и нов мост над река Марица. \r\n\r\n Сред основните въпроси, поставени от съветниците, беше дали това ще доведе до скок на местните данъци. Според кмета това нямало да се случило.  \r\n\r\n „Прехвърляме този кредит не на нашите деца, а на нашите внуци. Затова исках да ми покажете икономически как ще се развива този град и неговият бюджет и да докажете на пловдивчани, че няма да се налага да се вдигат данъците им, за да се изплаща този кредит”, контрира Николай Радев от БСП. \r\n\r\n Евелин Парасков от „Съюз за Пловдив” за Пловдив също обяви, че неговата политическа сила няма да подкрепи тегленето на заема, тъй като „пари за някои от нещата са били хвърлени на вятъра”. \r\n\r\n Тегленето на 120 милиона лева кредит ще бъде подложено и на обществено обсъждане с гражданите на Пловдив. Общинските съветници гласуваха и повишение на такса битови отпадъци от 1,5 до 1,8 промила. Изчисленията показват, че увеличението е средно с 1,20 лв. на имот за месец. Повишението на данъка за прехвърляне на имот е от 2,5 на 3%. \r\n \n\t\t\t\t\t\t", "date": "2019.12.29", "title": "ГЕРБ, ВМРО и Дани Каназирева ще теглят 120 милиона заем предновогодишно и вдигат данъците рязко!"}
{"url": "http://www.bnews.bg/article/265015-maritsite_iskat_pone_miliard_evro_i_5_6_godini_rabota", "text": "\n Енергийно-промишленият комплекс „Марица изток” е тема за поне 5-6 години работа по него, заяви в Стара Загора премиерът Бойко Борисов, предаде БГНЕС. \r\n\r\n В контекста на “зелената сделка”, постигната в Брюксел за достигане на нулеви емисии до 2030 г. и ограничаване на въглищата в индустрията, Борисов каза, че за да заработят ТЕЦ-овете на алтернативни източници – газ, ще са необходими поне милиард евро. \r\n\r\n Борисов смята, че по темата е необходим консенсус и не може да се вземе еднолично решение. “Това е нещо, което касае енергосистемата – 60% от тока се прави от ТЕЦ-овете, 15- 20 000 души работят, сиреч, това не е някакво лесно решение и еднолично да се вземе”, уточни той. \r\n\r\n Премиерът добави, че ще се търси трансформация, но трябва да се гарантира и сигурността на хилядите работници. „Въпросът е хората да бъдат спокойни, че всеки ще има пенсия, ще има работна заплата и няма да бъде оставен на улицата”, успокои той. \r\n\r\n По повод водната криза в Перник, Борисов подчерта, че виновниците трябва да получат наказание. Предстои полагането на 80 км нови тръби, посочи премиерът и отбеляза, че водопровод в миньорския град не е подменян от 1952-1953 година. Има кметове, които са отказали да участват в европейските проекти за подмяна на водните цикли, констатира още той. \r\n\r\n Главната цел на посещението му в Стара Загора всъщност днес бе да се срещне с кмета Живко Тодоров, за да види къде ще се изгражда новата многофункционална зала с 5 200 места, за която правителството отпусна първия транш от 4,5 млн. лева. Тя ще се строи в новия парк на града и трябва да бъде открита до 2021 г. \r\n \n\t\t\t\t\t\t", "date": "2019.12.29", "title": "„Мариците“ искат поне милиард евро и 5-6 години работа"}
