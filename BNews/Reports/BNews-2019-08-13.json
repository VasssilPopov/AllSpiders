{"url": "http://www.bnews.bg/article/262804-borisov_barz_arest_za_vandalite_v_beso", "text": "\n Премиерът Бойко Борисов нареди полицията да предприеме спешни действия, за да установят всички извършители на погрома в столичното заведение \"Бесо\". Вандали потрошиха в късния следобед снощи заведението, като преди това изпиха 2 бутилки уиски там.   \r\n\r\n \"Недопустимо е през 2019 г. да се случват подобни неща. Тези времена отдавна отминаха. Ние няма да допуснем такива действия и няма да ги толерираме\", бе категоричен главният секретар на МВР Ивайло Иванов, след среща при премиера в Министерския съвет. \r\n\r\n Иванов информира, че вече са известни трима от шестимата извършители на вандалския акт. \r\n\r\n Един от бандитите, както и един от собствениците на заведението вече са задържани. \r\n\r\n От МВР обаче се чудят защо не е подаден сигнал при тях, а се е наложило полицията да се самосезира. \"Можеше да се сигнализира първо на нас, а в социалните мрежи.\", каза главсекът на Вътрешното ведомство. \r\n\r\n \"Ако толкова се страхуваше, трябваше да се обади първо на нас\", добави той. \r\n\r\n Стана ясно, че в момента се работи по няколко версии, като основната е финансови неуредици между съдружниците в заведението.  \r\n \n\t\t\t\t\t\t", "date": "2019.08.13", "title": "Борисов: Бърз арест за вандалите в \"Бесо\""}
{"url": "http://www.bnews.bg/article/262802-tazhna_vest_pochina_legendaren_futbolist", "text": "\n Световният шампион с Аржентина от 1986 година Хосе Луис Браун, почина на 62-годишна възраст, съобщиха от местната футболна федерация. \r\n\r\n Бившият централен бранител вкара първия гол за \"гаучосите\" във финала на Мондиал 86. \r\n\r\n Браун играе в по-голямата част от кариерата си на клубно ниво за Естудиантес, с който два пъти става шампион на Аржентина. \r\n \n\t\t\t\t\t\t", "date": "2019.08.13", "title": "ТЪЖНА ВЕСТ: Почина легендарен футболист"}
{"url": "http://www.bnews.bg/article/262803-sadruzhnik_na_sobstvenika_na_beso_porachal_pogroma", "text": "\n Полицията е задържала поръчителя на  . Това е партньорът на собственика на обекта Емо Негъра, който беше потрошен от вандали, съобщиха от полицията. \r\n\r\n Двамата мъже са съдружници в строителна фирма, работили са по сериозни проекти. Между двамата обаче са възникнали несъгласия. По информация на Би Ти Ви съдружниците не са успели да поделят бизнеса си, именно това е станало причина за наказателната акция в заведението. \r\n\r\n Шефът на столичната полиция Георги Хаджиев потвърди, че неуредени бизнес отношения са основната версия за вандалската проява. Мъжете, потрошили заведението, ще бъдат задържани до края на деня, каза в „Тази сутрин” Хаджиев. \r\n\r\n „Между двамата има финансови отношения във връзка с работата им в две общи фирми – не са реализирани доста проекти”, коментира той без да изпада в детайли. \r\n\r\n „Нито полицията, нито прокуратурата могат да се месят в такива финансови, търговски бизнес дела, но категорично този вандалски акт трябва да бъде осъден и трябва да ви кажем, че ние от вечерта работим изключително активно. В момента колегите провеждат оперативно-издирвателни мероприятия заедно с колегите от главната дирекция – така или иначе аз съм убеден, че в днешния ден извършителите на това нападение ще бъдат установени и задържани”, каза директорът на СДВР. \r\n\r\n Оказва се, че при атаката вчера не е подаден сигнал на 112, а на частната фирма, която охранява заведението. Очевидец на мелето вчера разказа пред Lupa.bg, че преди да започнат да трошат бар \"Бесо\", мутрите изпили около 2 бутилки уиски там. Те обаче търсели умишлена конфронтация със сервитьорите, бармана и управителя на заведението. \"Направи ми впечатление, че агресорите се познаваха със собственика, който отсъстваше, както и с управителя. Преди да почнат да трошат, обявиха, че сметката им е била надписана\", разказва свидетелят на екшъна, разиграл се вчера около 18 часа привечер. \r\n \n\t\t\t\t\t\t", "date": "2019.08.13", "title": "Съдружник на собственика на \"Бесо\" поръчал погрома"}
{"url": "http://www.bnews.bg/article/262805-mvr_s_ofitsialno_izyavleniya_za_balgarite_na_o_samotraki", "text": "\n Няма пряка опасност за българските туристи, блокирани на остров Самотраки,съобщават от Министерството на външните работи. \r\n\r\n Те уточняват, че Генералното ни консулство в Солун е в постоянен контакт с гръцките власти, следи ситуацията и е готово да окаже съдействие при необходимост. \r\n\r\n През последната седмица бяха преустановени курсовете на големия ферибот \"Азорес Експрес\", което доведе до редица проблеми с транспортирането на намиращите се на острова туристи. \r\n\r\n В момента на Самотраки има около 1500 туристи, предимно от Румъния, както и от България, Сърбия, Франция, Великобритания и Италия. \r\n\r\n От МВнР поясняват, че на туристите е осигурена храна, вода, медицинско обслужване и стоки от първа необходимост. \r\n\r\n Хотелиерите правят намаления на нощувките, а общинските власти предоставят безплатни стаи за настаняване,включително в училищата. Областната управа финансира раздаването на безплатна храна за нуждаещите се. \r\n\r\n Гръцкото министерство на корабоплаването е взело решение туристите да бъдат извозени от катамарана \"Андрос Джет\" (с капацитет 600 пасажери и 75 автомобила), който ще извършва от утре по три курса на ден. \r\n\r\n От външното ни ведомство посочват още, чевъзникналия по-рано пожар на острова е потушен и не застрашава живота на туристите. \r\n\r\n При нужда от съдействие българските граждани могат да се свържат с Генералното ни консулство в Солун на телефони: +30 2310 829 210; +30 2310 869 520. \r\n \n\t\t\t\t\t\t", "date": "2019.08.13", "title": "МВР с официално изявления за българите на о. Самотраки"}
{"url": "http://www.bnews.bg/article/262806-eto_kakva_shte_e_prokuraturata_prez_sledvashtite_7_godini_kontseptsiyata_na_ivan_geshev", "text": "\n „Продължавам да смятам, че съдебната власт и в частност – Прокуратурата на Република България, е длъжник на българското общество и може, и трябва да направи още много, за да компенсира липсата на достатъчно справедливост”. Това пише в концепцията си номинираният за главен прокурор Иван Гешев. \r\n\r\n Документът беше публикуван на сайта на Висшия съдебен съвет (ВСС) във вторник. Гешев е убеден, че „цената за т.нар. „криминален преход” не може и не трябва да бъде плащана само и единствено от обикновените български граждани и данъкоплатци”. „Концепцията ми може да бъде описана с две думи – надграждане и промяна”, пише още Гешев. \r\n\r\n Гешев е извел като основни принципи: отговорност, прозрачност и институционална предвидимост чрез своевременно информиране на гражданите за дейността на прокуратурата и разследващите органи. \r\n\r\n Ето пълния текст на концепцията: \r\n\r\n Иван Гешев – заместник на главния прокурор, и кандидат за главен прокурор, подаде на 12 август 2019 г. Концепция за стратегическо управление на Прокуратурата на Република България в съответствие с чл. 173, ал. 5, предложение второ от Закона за съдебната власт, и чл. 7 от Правилата за избор на председател на Върховния касационен съд, председател на Върховния административен съд и главен прокурор. Концепцията е публикувана на интернет сайта на ВСС в рубриката „Процедура за избор на главен прокурор“, заедно с приложенията към нея. Концепцията предлага актуален и задълбочен поглед за развитието на Прокуратурата на Република България (ПРБ), съобразен с констатациите и препоръките в докладите на Европейската комисия по Механизма за сътрудничество и проверка, в Доклада от независимия анализ на структурния и функционалния модел на Прокуратурата и анализа на нейната независимост от 15.12.2016 г., както и със Становището на Европейската комисия за демокрация чрез право относно Закона за съдебната власт и Становищата на Консултативния съвет на европейските прокурори. Тя е базирана на изследванията на Европейската комисия за ефективност и качество на правосъдието (CEPEJ), и данните от Информационното табло на ЕС в областта на правосъдието за 2018 г. и 2019 г. \r\n\r\n Иван Гешев е заложил в нея своето разбиране, че проблемите при изпълнението на конституционните функции на прокуратурата трябва да бъдат посочени открито и отговорно, за да се очертаят адекватните за преодоляването им решения. Според него ПРБ следва да предприеме и осъществи организационни и структурни промени, за които да получи подкрепата както от законодателната, така и от изпълнителната власт. \r\n\r\n Кандидатът споделя убеждението, че висок стандарт за ефективно и качествено правосъдие може да бъде постигнат само с активни действия и усилия в рамките на конструктивния диалог и взаимодействие с всички отговорни институции, при отчитане на конституционно регламентираните им правомощия. Това ще допринесе за повишаване на доверието в съдебната власт, за гарантиране на сигурността на гражданите и независимостта на магистратите и съдебните служители. \r\n\r\n Като съществен елемент е изведено активното сътрудничество и партньорство със съсловните и неправителствените организации, медиите и образователните институции. Концепцията съдържа мотивите на Иван Гешев да се кандидатира за поста, анализ и оценка на състоянието на Прокуратурата на Република България. Отчетени са достиженията и са набелязани дейностите за надграждане и промяна, „за да отговорят на актуалните предизвикателства и промени в противодействието на престъпността, а едновременно с това да стабилизират постигнатите резултати и да гарантират необратимия ефект на реформите“. Констатирани са проблемите и са очертани мерки за тяхното отстраняване. Кандидатът посочва, че познава следователската и прокурорската дейност, както и голяма част от магистратите, механизма на функциониране на Прокуратурата, прилаганите различни управленски модели, положителните и отрицателните ефекти от законодателни и административно-ръководни решения. Той разполага с необходимия управленски опит в различни нива на системата на ПРБ и е уверен, че може да се справи ефективно с отговорностите и предизвикателствата. Заявеното с номинирането на кандидатурата му доверие от членовете на Прокурорската колегия на ВСС той приема като оценка и за колектива на ПРБ, с който работи съвместно от 2016 г. и чиято подкрепа има. \r\n\r\n Прокурор Гешев изразява убеждението, „че работодател на магистратите са българските граждани и ние сме длъжни да дадем продукта, който те очакват от нас. Този продукт се нарича справедливост. Липсата ѝ няма как да бъде обяснена или оправдана с нищо, още по-малко с буквата на закона“. Той заявява намерение да продължи активно ползваните форми на отчетност на главния прокурор пред ВСС и пред обществото, чрез периодични доклади по значими въпроси на противодействието на престъпността и корупцията. Кандидатът анонсира необходимостта от законодателни промени в тази насока за използване на нови инструменти за публично представяне на резултатите от дейността на Прокуратурата, най-вече по делата за корупция, организирана и битова престъпност, към които е фокусирано общественото внимание. \r\n\r\n Иван Гешев обръща внимание, че „грешният извод за безконтролност на прокурора, който е dominus litis – „господар на досъдебното производство“, следва да бъде разсеян чрез публичното оповестяване на резултатите от съдебния контрол, предвиден по отношение на законосъобразността на процесуално-следствените действия в досъдебната фаза на наказателното производство. В тази насока са изведените от него основни принципи на бъдещата му дейност: отговорност, прозрачност и институционална предвидимост чрез своевременно информиране на гражданите за дейността на прокуратурата и разследващите органи, при спазване на законността и зачитане на техните права и законни интереси; гарантиране на независимостта и безпристрастността на магистратите и съдебните служители, чрез подобряване на условията за труд, обективна и справедлива оценка на качествата им и съответстващи на нея възнаграждение, стимули и форми за повишаване на мотивацията; провеждане на проактивно междуинституционално и международно взаимодействие и информационен обмен; активна подкрепа на експертно ниво на законодателния процес; широк диалог с представителите на научната общност и гражданското общество. \r\n\r\n Иван Гешев приема като най-ценният ресурс на всяка система хората, които я изграждат, затова набелязва като основна цел на ръководения от него екип насърчаването на компетентни, мотивирани и отговорни магистрати и съдебни служители. Сред мерките за постигането ѝ се предвижда повишаване на мотивацията за поддържане на нивото на професионална квалификация и изграждане на самовзискателност за качествено изпълнение на възложените функции чрез утвърждаване на обективни периодични форми на оценка, в рамките на съответния орган на съдебната власт. \r\n\r\n Планира се също системно повишаване на квалификацията, свързана с прилагането на стандартите на Европейската конвенция за правата на човека за ефективно разследване, достиженията на електронното правосъдие и езиковата подготовка. В тази насока ще се работи също за подобряване на условията на труд и поддържане на добра материално-техническа база, адекватна на нуждите на работния процес. Втората цел, която си поставя кандидатът за главен прокурор, визира ефективните и ефикасни разследващи органи и екипност на разследването. Постигането е обвързано с утвърждаване на специализацията и екипността, особено по дела с фактическа и правна сложност, чрез въвеждане на подходящи организационни форми и обособяване на гъвкави структурни звена, с възможност за включване на експерти с различен профил. \r\n\r\n Предлагат се периодични съвместни обучения с прокурори и съдии за повишаване на професионалната квалификация, както и обезпечаване на възможността, наблюдаващите прокурори по дела с фактическа и правна сложност да участват в съдебната фаза на процеса до приключването му с влязъл в сила съдебен акт. Отговорното, отчетно и ефективно административно управление е третият акцент в набелязаните цели. За реализирането му се планират промени в количествените и качествените показатели при оценяване на вложения труд от магистрати и съдебни служители и създаване на стимули за поощряване, с цел повишаване на авторитета и утвърждаване на стремежа към по-високи професионални резултати. Сочи се необходимост от организационно и кадрово укрепване на Бюрото за защита при главния прокурор. Прозрачността и институционалната предвидимост в системата на прокуратурата ще бъде осигурявана чрез своевременно, обективно и открито предоставяне на информация на обществото за нейната дейност и за разследващите органи, при спазване на принципите за законност и безпристрастност, при зачитане на правата на гражданите, защита на тайната на разследването и на личната информация при равнопоставеност на медиите. Предвижда се актуализиране на медийната стратегия със създаване на възможност за връзка с граждани от различни групи и осъвременяване на комуникационните канали, включително чрез използване на социалните мрежи. \r\n\r\n Като основна цел е изведено също налагането на стандарти за ефективни, обективни и качествени разследвания, съобразени със закона и Конвенцията за защита на правата на човека и основните свободи. В тази насока ще бъде приложен проактивен подход в противодействието на престъпленията, свързани с организираната престъпност и корупцията сред лица, заемащи висши публични длъжности; ще се работи за преодоляване на субективните пропуски в работата на досъдебното производство чрез утвърждаване на екипния принцип на работа и повишаване на качеството на прокурорската дейност. Съществен момент е създаването на база данни с положителни прокурорски и разследващи практики по конкретен вид производства и обобщена актуална съдебна практика. \r\n\r\n Петата разписана в Концепцията цел разглежда ролята на мултидисциплинарните екипи като основа за добро междуинституционално и международно сътрудничество и на успешното провеждане на ефективни и ефикасни разследвания на корупцията сред лицата, заемащи висши държавни длъжности, тероризъм и престъпления, извършени от организирани престъпни групи. Предвижда се усъвършенстване на междуведомствените партньорски отношения чрез използване на съвременни практически ориентирани методи за професионално обучение и обмяна на опит, както и разширяване на достъпа до автоматизираните информационни системи на останалите органи от държавната администрация. \r\n\r\n Сред основните цели е посочено също международното сътрудничество, включително в рамките на Европейската прокуратура и регионалните международни проекти, за противодействие на тероризма, организираната престъпност, трафика на хора, наркотичните вещества и оръжията, прането на пари и корупцията. Мерките за постигането ѝ планират разширяване на мястото и ролята на съвместните екипи за разследване чрез интензивни контакти с Евроджъст и Европейската прокуратура, и други. Иван Гешев извежда като приоритети в работата на главния прокурор предприемането на мерки за окончателно изпълнение на препоръките към Прокуратурата по Механизма за сътрудничество и проверка, завършването на процеса на съдебната реформа, утвърждаването на необратимостта на постигнатите резултати и съществен напредък в противодействието на организираната престъпност, тероризма, корупцията и битовата престъпност. Според прокурор Гешев с тяхното постигане Прокуратурата на Република България ще допринесе за повишаване на доверието на гражданите и обществото към работата на съдебната власт. \r\n \n\t\t\t\t\t\t", "date": "2019.08.13", "title": "Ето каква ще е прокуратурата през следващите 7 години – концепцията на Иван Гешев"}
{"url": "http://www.bnews.bg/article/262807-udalzhiha_s_oshte_2_mesetsa_razsledvaneto_na_katastrofata_s_lyutvi_mestan", "text": "\n Удължиха с още 2 месеца срока на разследване на катастрофата с лидера на партия ДОСТ Лютви Местан, при която загина 6-месечно бебе. Това съобщиха от окръжната прокуратура в Кърджали. \r\n\r\n Вещите лица все още не са изготвили назначената по делото съдебна автотехническа експертиза. Eдинственият обвиняем по случая продължава да бъде Лютви Местан. \r\n\r\n Това е второто удължаване на срока за приключване на разследването, което трябваше да бъде завършено на 14 юни. Катастрофата с политика стана на кръстовище край момчилградското село Загорско на 14 април тази година. \r\n \n\t\t\t\t\t\t", "date": "2019.08.13", "title": "Удължиха с още 2 месеца разследването на катастрофата с Лютви Местан"}
{"url": "http://www.bnews.bg/article/262809-bozhinov_napaden_ot_bilyana_zaradi_seks_s_vrachanska_kamerierka", "text": "\n Малко повече от месец след като сърцераздирателно се раздели с Валери Божинов чрез открито писмо в социалните мрежи, Биляна Дол най-после разкри повода за разрива си с футболиста. Залязващият ритнитопковец е бил изловен от половинката си Биляна Дол в момент на интимни упражнения с друга жена, при това не с някоя старлетка, а с камериерка от Враца, научи ексклузивно Lupa.bg. \r\n\r\n Любителят на котета изял няколко звучни шамара, а 43-годишната сръбкиня Биляна го издрала и с нокти по лицето, та Валерко носи и съвсем физически белезите от драмата. \r\n\r\n Издънката станала в началото на юли, когато Божинката започна да тренира за здраве с Ботев Враца, нежелан от който и да било сносен отбор у нас или в чужбина. Пастрокът му Сашо Ангелов, който е треньор на местния тим, намалил натоварванията на футболистите си и вместо два пъти, те цяла седмица тренирали по веднъж на ден. Нашият Валерко се възползвал от намалението и решил да не споменава на Биляна за промяната в програмата си. Така имал възможност да се прибира в апартамента си в местния хотел и да прекарва времето си с 19-годишна чистачка от местните села, на която отдавна бил хвърлил око. \r\n\r\n „Страстната седмица“ на Божинов обаче завършила преждевременно с издънка, споделиха авери на футболиста. Бившата г-жа Дол се прибрала ненадейно в комплекса и Валери буквално бил спипан „на калъп“ със знойната девойка, та последвал нечуван скандал. Нещастното момиче изхвърчало по голо дупе с униформа в ръка, а нашият започнал да яде шамари, съпроводени със сочни сръбски псувни. \r\n\r\n Няколко дни по-късно Биляна обяви, че не може повече да се бори с болезнения нагон на Валери и го напуска. \r\n \n\t\t\t\t\t\t", "date": "2019.08.13", "title": "Божинов напъден от Биляна заради секс с врачанска камериерка"}
{"url": "http://www.bnews.bg/article/262800-kreshtyasht_allah_akbar_namushka_s_nozh_zhena", "text": "\n Австралийската полиция арестува мъж, намушкал жена и преследвал няколко други в централната част на Сидни днес. \r\n\r\n Меган Хейли разказа, че мъж с голям кухненски нож е преследвал няколко души в обичайно оживен бизнес район, а \"петима или шестима души са тичали зад него, гонейки го, опитвайки се да го спрат, хванали го и го обградили“ със столове и пластмасова щайга. \r\n\r\n Снимки, излъчвани от австралийски медии, показаха, че мъжът скача на покрива на автомобил, размахвайки нож и крещейки \"Аллах Акбар\" и \"застреляйте ме\". \r\n\r\n Полицията заяви, че мъжът е бил задържан, а жената е в \"стабилно\" състояние.  \r\n \n\t\t\t\t\t\t", "date": "2019.08.13", "title": "Крещящ \"Аллах Акбар\" намушка с нож жена "}
{"url": "http://www.bnews.bg/article/262795-monika_valerieva_emotsionalno_zashto_tryabva_da_se_otchitam_na_vas_za_kompaniite_mi_parite_si_zhivota_si", "text": "\n Пет дни след обира в дома й Моника Валериева написа дълъг пост във фейсбук, в който коментира обществените реакции по повод случилото се. Припомняме, че на 7 август силиконовата моделка завари жилището си обрано до шушка, след като се върна от курбан. От дома й бяха задигнати впечатляващата сума от 92 000 евро в брой, бижута и часовници на стойност около 400 000 лева. \r\n\r\n НАП проверява Моника Валериева, тъй като данъчните са останали силно озадачени от внушителния размер на обира в апартамента на 29-годишната дупничанка.  \r\n\r\n Публикуваме днешната изповед на Моника Валериева без редакторска намеса: \r\n\r\n \"Днес беше първият ден след случилото се в дома ми, в който реших да прегледам пресата. Разбира се, очаквах всякакви измишльотини, разбира се, че се потвърдиха очакванията ми. В медийното пространство съм от около 8-9 години и това не ми прави впечатление. Нито коментарите на хората, защото знам, че българинът има тежък живот и е нормално да е озлобен. Не искам да разочаровам никого, че няма да ходя в Дубай, нито че няма да ми се наложи да ,,заработвам” изгубеното. Четох дори статуси за моята котка -Карел... Не знам дали мен ме мислите за меркантилна, но масовката беше учудена, че аз се притеснявам за домашния си любимец и за мен е по-важно той да е добре, защото аз на този свят съм дошла без пари и без бижута и ще си отида без тях. \r\n\r\n Но семейството, приятелите, любовта, животните (за мен те дори са по-чисти същества) са много по-ценни, те и здравето им, както и моето. Питах се колко хора ще се готови да се простят с техния любимец за почти половин милион лева? Колко? Явно адски много и е адски жалко... След което си мислих защо се е стигнало до там, българинът да живее в илюзия, че някоя девойка с проституиране ще има тази сума? Мисля че, успокояват техния неуспех с мисълта, че някой продава тялото си и е изкарал тези пари... \r\n\r\n После реших да опровергая тази мисъл, като ги оправдая с това, че съм се снимала за ,,Плейбой”, имам приятелки фолк певици или съм снимала риалитита по няколко телевизии. После се опитах да разбера статиите за НАП, чудих се дали българинът не знае, че НАП се сезира не само като стане ,,панаир”! Защо хората си мислят, че не съм дала договори от счетоводство, нотариус и други институции на разследващите за парите си, след като искам да се върнат? \r\n\r\n Съответно документацията ще бъде предадена и на НАП, ако те я пожелаят, ще им бъде съдействано лично от мен. А защо държа такава сума в брой в дома си, аз съм разказала на разследващите и оставям Вас да анализирате ситуацията. Та аз дори съм изпращала документация в банката с която работя за произход на средства, защото обстоятелствата са затегнати и много хора перат пари.Но нека си мисли българинът, че аз съм по-специална и ме прескачат! Ако така мислят, защо тогава ще ме подценяват, че имам работа и компании, няма логика? \r\n\r\n И не на последно място, след централните емисии в които съобщиха за обира от дома ми,много хора се надигнаха да плюят и питат защооооо,защо по новините се излъчва това? Аз реших, след целия този шум да споделя някои неща, които разбира се не могат да се излъчат и да взема екрана на новинарския блок и хората са го съкратили до това, което за тях е важно от професионален опит!Тук се задава от някаква психиатърка въпрос за мен? (аз ходя на психиатър, уважавам ги, дори доста) за мен безизвестна жена, но освен психиатърка, тя е автор и на статии! \r\n\r\n Защо занимават обществото с мен? Както сама се изразих пред БТВ, че има болни деца, хора умират, пари се изкарват...аз съм наясно колко важни неща има, но тази жена трябва да е наясно, че в целия свят когато се случи подобно нещо с популярен човек за страната си, новините го отразяват. Има хиляди такива случаи.Тя е написала,че била обрана (тя не ги сезирала) не я отразили-но все пак не била Моника Валериева? \r\n\r\n Ще кажа едно, аз не знам какво мислиш, че седи зад това име и не ме вълнува, знам че щом е важно за теб, по-някакъв начин е важно и за други хора, иначе нямаше да е в медийното пространство. Знаеш че, заглавията Ви и имената Ни продават клюките във вестниците и списанията. В България сме едни популярни личности, в Америка други, във всяка страна ги има. Там ги подкрепят, българинът е смазан, аз го разбирам. \r\n\r\n Хората имат не лек живот. Но да се радваш на чуждото нещастие и да ти носи щастие, това съм го виждала само и единствено тук,за мое огромно съжаление! Толкова омраза се изсипа, толкова обиди,епитети...до момента се питам защо беше това, заради моята личност ли,или заради средствата с които съм разполагала? И защо трябва да се отчитам на Вас за компаниите ми, парите си, живота си? И да мила, ти не си Моника Валериева и Да искаш и Да не искаш, никога няма и да си! Пожелавам Ви здраве и успех!\" \r\n \n\t\t\t\t\t\t", "date": "2019.08.13", "title": "Моника Валериева емоционално: Защо трябва да се отчитам на Вас за компаниите ми, парите си, живота си? "}
{"url": "http://www.bnews.bg/article/262808-veche_ima_zadarzhan_za_pogroma_v_beso", "text": "\n Зaдържaн e пoръчитeлят нa пoгрoмa в cтoличнoтo зaвeдeниe „Бeco“ в квaртaл „Бoрoвo“. Тoвa e cъдружникът и пaртньoр нa Eмaнуил Лaзaрoв – Eмo Нeгърa, в oбщa cтрoитeлнa фирмa, cъoбщи bTV. Тeлeвизиятa ce пoзoвa нa дирeктoрa нa CДВР cтaрши кoмиcaр Гeoрги Хaджиeв. \r\n\r\n Двaмaтa cъдружници нe мoгли дa пoдeлят бизнeca cи. Cпoрeд Хaджиeв дo крaя нa дeня щe бъдaт уcтaнoвeни и зaдържaни прeкитe извършитeли. \r\n\r\n Тoвa, кoeтo видях oт вaшитe рeпoртaжи e, чe cлужитeлитe във въпрocнoтo зaвeдeниe ca дocтa cлoвooхoтливи. Тoвa зaяви пo тeлeфoнa прeд „Нoвa тeлeвизия“ Гeoрги Хaджиeв. „Caмo иcкaх дa пoдчeртaя eдин фaкт – ниe нямaмe пoлучeн cигнaл зa тoзи вaндaлcки aкт, кoйтo глeдaмe пo тeлeвизиятa. И тoвa кaтeгoричнo гo зaявявaм, тъй кaтo cъм гo прoвeрил личнo“, oтбeлязa тoй. \r\n \n\t\t\t\t\t\t", "date": "2019.08.13", "title": "Вече има задържан за погрома в „Бесо“"}
{"url": "http://www.bnews.bg/article/262794-pogrom_v_stolichno_zavedenie_sobstvenikat_podozira_koy_e_izpratil_grupata", "text": "\n Погром е бил извършен в столично заведение днес, предаде \"Нова\". Охранителните камери са заснели нападателите. \r\n\r\n Групата е нахлула около 18 часа в заведение на столичния булевард \"Тодор Каблешков\" и е нанесла сериозни материални щети. \r\n\r\n Мъжете не са крили лицата си. \r\n\r\n Собственикът, към когото те са отправили заплахи, е заявил пред \"Нова\", че предполага кой може да стои зад опита за сплашване, но ще го разкрие само пред полицията. \r\n\r\n Страхувам се за живота си. Имам жена и три деца, призна той. \r\n\r\n По думите му, бизнесът му е напълно законен. \r\n \n\t\t\t\t\t\t", "date": "2019.08.13", "title": "Погром в столично заведение, собственикът подозира кой е изпратил групата\r\n"}
{"url": "http://www.bnews.bg/article/262793-tragediya_v_dupnitsa_bivsh_minyor_se_obesi_v_maze", "text": "\n Бившият миньор Олег Иванов от Дупница е открит от съседи в бл. 21 на ул. “Велико Търново” да виси безжизнен на въже в едно от мазетата на блока. От няколко дни се разнасяла тежка миризма във входа на блока, но никой не подозирал, че в мазето се разлага трупът на 55-годишния Олег Иванов, съобщава \"Струма.бг\". \r\n\r\n Съседите, открили трупа му, позвънили на тел. 112. На място пристигнали криминалисти от РУП – Дупница. О. Иванов не е оставил предсмъртно писмо. При първоначалния оглед не са открити следи от насилие, но тялото е закарано за аутопсия в кюстендилската болница. \r\n\r\n Не се знае причината, която е довела до самоубийство бившия миньор. Олег Иванов има жена и деца, но те живеят на друго място. Уведомени са от полицията за трагичния инцидент. \r\n\r\n По случая се води разследване, чакат се резултатите от аутопсията. \r\n \n\t\t\t\t\t\t", "date": "2019.08.13", "title": "ТРАГЕДИЯ В ДУПНИЦА: Бивш миньор се обеси в мазе"}
{"url": "http://www.bnews.bg/article/262797-balgari_blokirani_na_gratski_ostrov_spyat_na_ulitsata_i_po_kolite_si", "text": "\n Български туристи вече трети ден не могат да се приберат от остров Самотраки, Гърция. Поради силните ветрове и избухналите пожари, единственият ферибот, който свързва острова с пристанищния град Александруполис, не работи. \r\n\r\n Така на българите се налага трети ден да спят в колите си, някои прекарват нощта и на улицата. Един от пострадалите каза пред БТВ, че хората са потърсили българските власти, но не са получили съдействие. От гръцка страна също не дават информация кога ще пуснат ферибота. \r\n\r\n Сред блокираните са и семейства с малки деца. \r\n \n\t\t\t\t\t\t", "date": "2019.08.13", "title": "Българи блокирани на гръцки остров – спят на улицата и по колите си"}
{"url": "http://www.bnews.bg/article/262798-petr_kelner_ostanal_edinstven_kupuvach_za_bi_ti_vi_i_biznesa_na_sme", "text": "\n Чешкият милиардер Петр Келнер участва в надпреварата за покупка на медийната група Central European Media (CME), която притежава българската телевизия Би Ти Ви. И не само това - той е останал единственият кандидат в сделката, пише чешкото издание “Хосподарске новини”, както и някои словашки медии. \r\n\r\n През последните две години европейската медийна група Central European Media, част от американската AT&T продаде част от активите си в Централна и Източна Европа. През март групата обяви, че е започнала “преразглеждане на стратегическите опции, включително евентуална продажба на компанията”. Оттогава текат различни спекулации дали ще бъдат продадени отделни телевизии, или цялата група, която оперира в пет държави - в Словакия държи телевизия Markiza, в Чехия - TV Nova, в Румъния - PRO TV, в Словения - Kanal A, POP TV и други, а в България - Би Ти Ви, Ринг тв, както и тематичните канали “Би Ти Ви Комеди”, “Би Ти Ви Екшън”, “Би Ти Ви Синема” и “Би Ти Ви Лейди”. \r\n\r\n В началото имало няколко кандидати за покупката на CME, като впоследствие останали двама - инвестиционната група PPF на Петр Келнер и американската медийна компания “Дискавъри”. \r\n\r\n “Хосподарске новини” пише, че “Дискавъри” вече няма интерес към сделката, което значи, че Келнер остава единственият кандидат. Източник на чешката медия потвърждава, че става въпрос за продажбата на цялата медийна група. В статията обаче се поставя под съмнение дали при евентуална покупка от страна на Келнер, той ще запази всички телевизионни канали в Централна и Източна Европа. \r\n\r\n Според “Хосподарске новини” окончателно решение за сделката е трябвало да бъде взето до края на юли или началото на август, но се е забавило заради споровe по отношение на цената PPF не за първи път се опитва да придобие CME - през 2017 г. тя отново участва в наддаване за медийната група, но се отказа. Тогава кандидати останаха китайската CEFC и чешко-словашката Penta Investments. Освен това групата на Келнер е притежавала чешката телевизия TV Nova между 2002 и 2004 г., но след това я продава на CME. \r\n\r\n Келнер не за първи път се пробва да придобие и българска телевизия, като участва неуспешно в сделката за “Нова телевизия”. Компанията му беше спряна от българската Комисия за защита на конкуренцията. Като мотиви за отказа да одобри PPF за купувач антимонополният орган изтъкна водещите позиции на придобиваното предприятие в областта на медийните услуги, което може да застраши конкурентната среда в този пазар. Опасения имало и за хоризонталното препокриване на дейностите на участниците в концентрацията на пазара на онлайн търговия. \r\n\r\n Келнер, който е смятан за най-богатия чех, успя успешно да приключи друга сделка у нас - тази за “Теленор”. Той взе от норвежците бизнеса не само в България, но и в Унгария, Сърбия и Черна гора. \r\n \n\t\t\t\t\t\t", "date": "2019.08.13", "title": "Петр Келнер останал единствен купувач за Би Ти Ви и бизнеса на СМЕ\r\n"}
{"url": "http://www.bnews.bg/article/262796-goreshto_i_dnes_temperaturi_do_39_gradusa", "text": "\n Горещо остава времето и във вторник. Това съобщават от НИМХ. \r\n\r\n Оранжев код и за вторник е обявен за област Благоевград, където се очакват максимални температури до 39 градуса. \r\n\r\n Жълт код е обявен в повечето области на страната. Те са Видин, Враца, Монтана, Плевен, Ловеч, Велико Търново, Русе, Търговище, Разград, Силистра, Шумен, Сливен, Ямбол, Хасково, Стара Загора, Пловдив, Пазарджик, Кюстендил, Перник, София и София-град. \r\n\r\n Там се очаква максималните температури на места да достигнат до 38 градуса. \r\n\r\n Оранжевият и жълт кодове означават, че времето е потенциално опасно за чувствителни и болни хора, възрастни и деца. \r\n\r\n Ще духа слаб до умерен източен вятър. \r\n\r\n Атмосферното налягане ще е малко по-ниско от средното за месеца. \r\n\r\n Повишен е индексът и за пожароопасност.  \r\n\r\n През следващите дни не се очакват съществени промени. \r\n \n\t\t\t\t\t\t", "date": "2019.08.13", "title": "Горещо и днес, температури до 39 градуса\r\n"}
{"url": "http://www.bnews.bg/article/262799-visokite_temperaturi_u_nas_vzeha_parvata_si_zhertva", "text": "\n Високите температури от последните дни във Врачанско взеха първата жертва, научи агенция BulNews. През почивните дни мъж е починал в колата си край мездренското село Зверино. Тогава термометрите отчетоха над 35 градуса по Целзий. \r\n\r\n Жертвата на големите горещини е италианец преселил се да живее в софийското село Габровница. Мъжът бил тръгнал към Зверино, за да напазарува. Заради високите температури му прилошало и издъхнал. Най-вероятната причина за смъртта му е инфаркт. \r\n\r\n Медиците съветват да се избягва излизането на открити пространства и прекомерно излагане на жаркото слънце. \r\n\r\n Необходимо е да се пият повече течности и да се стои на сянка. В момента слънчевите лъчи са наистина много опасни и могат да причинят редица от проблеми при млади и стари – започвайки със обикновен слънчев удар и достигайки до отключването на инфаркти и инсулти. \r\n\r\n СподелиПриятел \r\n \n\t\t\t\t\t\t", "date": "2019.08.13", "title": "Високите температури у нас взеха първата си жертва "}
