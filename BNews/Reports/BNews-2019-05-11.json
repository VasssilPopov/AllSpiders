{"url": "http://www.bnews.bg/article/260640-pochina_doayenat_na_sportnata_zhurnalistika_v_blagoevgrad", "text": "\n Доайенът на спортната журналистика в Благоевград Валери Младенов напусна този свят след кратко боледуване на 63-годишна възраст. Спортният журналист работеше в БНР – Радио Благоевград, а новината за кончината му съобщиха неговите колеги от медията. \r\n\r\n „Ще го запомним като изключителен професионалист, внимателен и етичен, всеотдаен и готов да помогне на всеки”, споделиха те на интернет страницата си. \r\n\r\n Младенов бе изключително ерудирана личност, споделят негови близки и колеги. Поклон пред паметта му.  \r\n \n\t\t\t\t\t\t", "date": "2019.05.11", "title": "Почина доайенът на спортната журналистика в Благоевград"}
{"url": "http://www.bnews.bg/article/260638-nad_700_nelegalni_migranti_sa_zadarzhani_v_turtsiya", "text": "\n Най-малко 757 нелегални мигранти са задържани в различни части на Турция, съобщават силите за сигурност, цитирани от БГНЕС. \r\n\r\n Военните заловили няколко групи с общо 534 незаконно влезли на турска територия лица, в северозападната провинция Одрин. Имигрантите, които планирали да прекосят границата, са задържани и отведени в специализирани центрове за настаняване. \r\n\r\n Сред арестуваните са граждани на Афганистан, Пакистан, Бангладеш, Ирак, Иран, Сомалия, Либия, Тунис, Египет, Еритрея, Мароко, Алжир и Сирия. Турската брегова охрана от своя страна е заловила 223 нелегални имигранти, бедстващи в лодки по крайбрежието на провинциите Айдън и Измир. Афганистанските и ирански граждани планирани да прекосят Егейско море и тръгнали от Чешме, Кушадасъ и Дидим към най-близките гръцки острови. \r\n\r\n Югоизточната ни съседка е една от основните отправни точки за бежанците, опитващи се да достигнат Европа, особено след началото на гражданската война в Сирия. През 2018 година на територията на източната ни съседка се намират 268 000 незаконни имигранти, според данните на вътрешното министерство на Анкара. \r\n \n\t\t\t\t\t\t", "date": "2019.05.11", "title": "Над 700 нелегални мигранти са задържани в Турция!"}
{"url": "http://www.bnews.bg/article/260641-mnim_sledovatel_izmami_vazrasten_mazh_v_berkovitsa", "text": "\n Мъж от Берковица станал поредна жертва на ало измама. В петък към 17.30 часа му се обадил мним следовател и поискал съдействие за залавянето на телефонни измамници, предаде „24 часа”. \r\n\r\n За целта трябвало да се дадат 1000 лева, които по известната схема били оставени до уличен контейнер в Монтана. Няколко часа по-късно мъжът се усъмнил, че помага на полицията и подал сигнал на телефон 112. \r\n\r\n От  пристигналите на място служители на реда потърпевшият разбрал, че е попаднал в капана на изпечени мошеници. По случая е образувано досъдебно производство, уточниха от полицията в Монтана. \r\n \n\t\t\t\t\t\t", "date": "2019.05.11", "title": "Мним следовател измами възрастен мъж в Берковица\r\n"}
{"url": "http://www.bnews.bg/article/260632-prebiha_s_buhalki_zhurnalist_kritikuvasht_erdogan", "text": "\n Журналист, критикуващ правителството на президента Реджеп Тайип Ердоган и неговите националистически съюзници, бе хоспитализиран, след като бе нападнат пред дома си, предаде Асошиейтед прес. \r\n\r\n Вестник \"Йеничаг\" съобщи днес, че коментаторът Явуз Селим Демираг е бил пребит от пет-шест души с бейзболни бухалки, след като в петък участвал в телевизионно предаване. Състоянието му е сериозно. \r\n\r\n Причината за нападението не е известна, но то бе извършено в момент на напрежение във връзка с решението на изборните власти да бъдат отменени резултатите от кметските избори в Истанбул, спечелени от опозицията, и вотът да бъде повторен на 23 юни, отбелязва агенцията. \r\n\r\n Партията на Ердоган твърди, че вотът в Истанбул е бил помрачен от измами, но според опозицията Висшата избирателна комисия е била подложена на натиск от правителството, което отчаяно иска да запази властта в най-големия град на Турция. \r\n \n\t\t\t\t\t\t", "date": "2019.05.11", "title": "Пребиха с бухалки журналист, критикуващ Ердоган!"}
{"url": "http://www.bnews.bg/article/260639-tri_avtomobila_vav_verizhen_sblasak_kray_samokov", "text": "\n Верижна катастрофа с три автомобила  е станала на пътя Самоков – Бели Искър. Инцидентът е станал днес около 14.30 часа. Това съобщиха от МВР, цитирани от „Фокус”. \r\n\r\n При пътното произшествие са пострадали двама души. Те са без опасност за живота. \r\n \n\t\t\t\t\t\t", "date": "2019.05.11", "title": "Три автомобила във верижен сблъсък край Самоков!"}
{"url": "http://www.bnews.bg/article/260634-postoyanen_arest_za_mazha_podpalil_tehnikata_na_dzhi_pi_grup", "text": "\n Окръжният съд в Бургас остави за постоянно в ареста 41-годишния Николай Пенев-Пойзъна, обвиняем за палежа на строителната техника на фирма \"Джи Пи Груп\", която ремонтира бургаския бул. \"Захари Стоянов\", информира dir.bg \r\n\r\n Пойзъна е обвиняем за това, че на 9 май е запалил чуждо имущество на значителна стойност, а именно две строителни машини, собственост на фирма, като е имало опасност пожарът да се разпростре и върху други строителни машини на същата фирма. Вследствие на това са последвали значителни вреди на стойност 210 000 евро. \r\n\r\n Престъплението, за което е повдигнато обвинението се явява тежко умишлено престъпление по смисъла на закона, наказуемо с \"Лишаване от свобода\" от 3 до 12 години. \r\n\r\n Според съда, доказателствата до момента позволяват да се направи предположение за възможна съпричастност на обвиняемия в престъплението. В материалите по делото са налице достатъчно доказателства, мотивиращи настоящата съдебна инстанция да приеме, че опасността обвиняемият да извърши ново престъпление е напълно реална. \r\n\r\n Многократните осъждания на Николай Пенев свидетелстват за утвърдени престъпни навици и го разкриват като личност с висока степен на обществена опасност. Според съда, пребиваването на обвиняемия в местата за лишаване от свобода, не е оказало очаквания превъзпитателен и възпиращ ефект, след като настоящото деяние е извършено след освобождаването му от затвора, на 14.12.2018 г. \r\n\r\n Според окръжните магистрати доводите на защитата за здравословното състояние на обвиняемия не са пречка, той да търпи най-тежката мярка за неотклонение, предвид, че лечението би могло да продължи и при условията на \"Задържане под стража\". \r\n \n\t\t\t\t\t\t", "date": "2019.05.11", "title": "Постоянен арест за мъжа, подпалил техниката на \"Джи Пи Груп\""}
{"url": "http://www.bnews.bg/article/260633-dominatsiyata_na_visshata_liga_v_evropa_ne_e_sluchayna_i_shte_prodalzhi", "text": "\n Англия класира четири отбора на финалите в евротурнирите за сезона, с което превърна последната седмица на месец май в нещо като 39-и кръг във Висшата лига. Последният 38-и е този уикенд, но на 29 май в Баку Челси и Арсенал ще си оспорват трофея в Лига Европа, а на 1 юни в Мадрид Ливърпул и Тотнъм ще преследват този в Шампионската лига. \r\n\r\n Как се стигна до доминацията на отборите от Висшата лига? Дали ще е \"чудо за един сезон?\". \r\n\r\n Въпросите са много, но нека потърсим някои отговори. \r\n\r\n За първи път в историята и четирите финалисти в двата турнира са от една страна. Испания успя да класира три, с които взе двете купи през 2016 г. (Реал - Атлетико, Севиля - Ливърпул). Това е доминация, която ще се помни. \r\n\r\n Ето ви само няколко факта: \r\n\r\n Ливърпул е втори в Англия, а миналата година завърши четвърти. По пътя си към финала (а той е втори поред за отбора) \"червените\" елиминираха шампионите на Германия, Португалия и Испания - Байерн, Порто и Барселона. \r\n\r\n Тотнъм, който ще завърши четвърти или, в най-добрия случай трети, във Висшата лига, отстрани по пътя си Манчестър Сити (фаворит №1 и шампион на Англия), борещия се за титлата Дортмунд (втори в Германия) и Аякс, който докосва титлата в Холандия. \r\n\r\n Арсенал елиминира с две победи и без да допусне гол Наполи в Лига Европа, а това е отборът, който единствен опита да конкурира Ювентус за титлата в Италия. Преди това неаполитанците бяха изхвърлени от Ливърпул в груповата фаза на Шампионската лига. \r\n\r\n Очевидна доминация. И не е случайна. Нито пък ще остане в графата \"чудо за един сезон\". Има много причини да се стигне дотук, като няколко зреят от повече от десетилетие и са съвсем очевидни. Клубовете от Висшата лига превъзхождат повечето от грандовете на континента вече съвсем отчетливо. С малки изключения - Барса, Реал, Байерн, Ювентус, в следващите сезони очаквайте твърдите фаворити за трофеите в евротурнирите да са все тимове от Висшата лига. \r\n\r\n На първо място, трябва да си говорим за пари. Няма как да избягаме от това като тема. Висшата лига през новия век е на своя собствена планета в това отношение. \r\n\r\n Само парите от телевизионните права дават на всеки от отборите в английския елит суми от над 120 милиона лири на сезон. Не говорим за спонсори, за приходи от деня на мача - билети, маркетинг около домакинствата и т.н. Не говорим за глобалния бизнес с милионите фенове по света. \r\n\r\n Ситуацията вече е такава, че средняци в класирането на Висшата лига като Уест Хем, Нюкасъл или Евертън привличат звезди от Барселона, Атлетико (Мадрид) и т.н. Само селекцията на втория по сила тим от град Ливърпул миналото лято докосна 180 милиона паунда. А Евертън дори не е в евротурнирите. Той обаче похарчи повече от клубове като Дортмунд, Айнтрахт, Валенсия, Наполи и т.н. фактори в Шампионската лига и Лига Европа. И преследва успехи на континента, бъдете сигурни. Планът е такъв, че да стигне до местата за тях в обозримото бъдеще. \r\n\r\n Парите са голям фактор, но не са само те. \r\n\r\n Конкуренцията е втора голяма причина. Във Висшата лига има не един, не два, не три конкуренти за титлата с огромна класа. Има шест. Сити, Ливърпул, Челси, Тотнъм, Юнайтед и Арсенал не са аутсайдер срещу никой съперник в евротурнирите. \r\n\r\n Сетете се за друго първенство в Европа, което може да се похвали с такава \"аристокрация\". Колко са грандовете в Италия? Два, три... Може би четири, ако напънем малко въображението. В Испания - два плюс един, ако добавим и Атлетико. За Германия и Франция да не говорим. \r\n\r\n А и още нещо - споменатият елит от шест отбора, в които работят мениджъри от световна класа и играят някои от най-силните играчи на планетата, всяка седмица са изправени пред много различни и все тежки тестове. Във Висшата лига много рядко се задържат отбори като Хъдърсфийлд този сезон, които не оказват съпротива. \r\n\r\n Можеш да загубиш точки в Бърнли, мъчиш се 90 минути да намериш път към победата в Лестър, после в Нюкасъл и т.н. В Англия няма \"протоколни\" мачове, каквито - без неуважение към съответните лиги, играят понякога Байерн, Барселона, Реал или Ювентус. \r\n\r\n Конкуренцията дава екстра класа, но и още нещо - дава ритъм, който е незаменим в пролетните елиминации на евротурнирите. \r\n\r\n Три от четирите големи фаворити на букмейкърите (без Сити, който отпадна от Тотнъм) бяха ПСЖ, Барселона и Ювентус. Но защо се провалиха те? \r\n\r\n Парижани играят от януари с експериментални състави, звездите си почиват, защото титлата е ясна от Коледа. Барса пускаше в три поредни мача куп периферни футболисти и оставяше Меси, Суарес и останалите да си почиват, около сблъсъците с Ливърпул. Юве направи същото при двубоите с Аякс. \r\n\r\n Насреща бяха отбори - особено английските (Юнайтед изхвърли ПСЖ, а Ливърпул - Барса), които през 3 дни са на ръба на усилията си в поредния здрав сблъсък. Не излизат от ритъм и не губят нито процент от концентрация и кондиция. \r\n\r\n Създадена преди 27 години, Висшата лига вече е продукт, който е на друго ниво спрямо останалите първенства в Европа. Сравняват я с НБА и НФЛ в Щатите - много пари, страхотен маркетинг и реклама, много лъскави заглавия. Но и много качество, защото без него гореизброените не могат да работят. \r\n\r\n Кой баскетболист не иска да иде в НБА? Кой колежанин не иска да стигне до НФЛ? И не е само заради парите, които са големи - естествено. Славата, предизвикателството. Нивото е друго. \r\n\r\n Ла Лига в Испания и Серия А в Италия следват модела на Висшата лига, просто започнаха да го правят с десетилетие след английската игра. В тези две страни има доказани хегемони, а това също не е добре. Трудно арабски пари ще влязат в Севиля, за да превърнат отбора в някакъв мини модел на Манчестър Сити. А това би дало нова конкурентна среда на грандовете в Испания и - съответно - ново ниво за тях в битките им в евротурнирите. \r\n\r\n Испания доминираше в Шампионската лига и Лига Европа за известен период, но дойде ли момент на миникриза в някой от двата колоса, веднага балансът отива към английските тимове. Останалите, които опитват да я нарушат, са Байерн и Юве. Другото са изключения като Аякс, но те само потвърждават правилото. \r\n\r\n Инвестициите в Англия не само не намаляват, парите от тв правата догодина са още по-огромни. \r\n\r\n Не се изненадвайте, ако догодина представителите на Висшата лига пак са във финалите на европейските турнири. ОК, може да не са четири, защото това наистина е изключително постижение, но... Трудно ще е да се конкурират с тях дори най-силните клубове от континента. \r\n\r\n   \r\n \n\t\t\t\t\t\t", "date": "2019.05.11", "title": "Доминацията на Висшата лига в Европа не е случайна и ще продължи "}
{"url": "http://www.bnews.bg/article/260629-dvama_tezhko_raneni_sled_udar_na_kola_v_darvo", "text": "\n Двама млади мъже са тежко ранени, след като автомобилът им се е ударил в дърво на пътя Русе-Николово, съобщиха от МВР. \r\n\r\n Сигналът за катастрофата, която е станала в участъка край Хиподрума, е подаден около 6 часа тази сутрин. \r\n\r\n Автомобил \"Волво\" се е движил в посока към Николово. На прав участък, малко преди спирката на Хиподрума, по неясни причини шофьорът е изгубил управление. Колата е навлязла в тревната ивица и се е ударила странично в дърво, почти се е сгънала на две и е отскочила обратно на пътното платно. Ударът е бил от лявата страна и тъй като автомобилът е с десен волан, по-тежко е пострадал пътникът на предната седалка. \r\n\r\n Той и шофьорът са транспортирани в болница с множество тежки травми и опасност за живота. Пострадалите са на 29 и на 33 години. \r\n\r\n Причините за катастрофата се изясняват. \r\n\r\n Шестнадесет души са ранени при пътни произшествия в страната през изминалото денонощие, съобщиха от пресцентъра на МВР. \r\n\r\n В страната са станали 12 пътни произшествия, при които има пострадали. \r\n\r\n По данни на СДВР, в София е имало два тежки пътни инцидента и 37 леки, ранени са двама души. \r\n\r\n   \r\n \n\t\t\t\t\t\t", "date": "2019.05.11", "title": "Двама тежко ранени след удар на кола в дърво!"}
{"url": "http://www.bnews.bg/article/260626-hvanaha_alo_izmamnitsi_s_dalgi_kriminalni_dosieta", "text": "\n На 9 май служители на сектор „Измами“ в Главната дирекция „Национална полиция“ и Седмо РУ—СДВР в  София са установили трима мъже, участвали при извършването на телефонни измами. \r\n\r\n И тримата са криминално проявени и е установена ролята на всеки един от тях в схемата. За мъж на 37 г., който е осъждан е установено, че е фактическият извършител (въртач). А другите двама, мъж на 19 години, с множество регистрации за кражби, наркотици и обсебване и мъж на 32 години, са били изпратени да вземат парите. \r\n\r\n Телефонната измама е извършена по схемата „събиране на дарение от името на общински служител“. Извършителят се представил за служител на Столична община и под предлог дарение за предоставяне на социална услуга - транспортиране на възрастни хора в неравностойно положение от Варна до София и настаняването им в социални домове в София, присвоил от пострадалия пари. \r\n\r\n На 9 май служители на сектор „Измами“ в Главната дирекция „Национална полиция“ и Седмо РУ—СДВР в  София са установили трима мъже, участвали при извършването на телефонни измами. \r\n\r\n И тримата са криминално проявени и е установена ролята на всеки един от тях в схемата. За мъж на 37 г., който е осъждан е установено, че е фактическият извършител (въртач). А другите двама, мъж на 19 години, с множество регистрации за кражби, наркотици и обсебване и мъж на 32 години, са били изпратени да вземат парите. \r\n\r\n Телефонната измама е извършена по схемата „събиране на дарение от името на общински служител“. Извършителят се представил за служител на Столична община и под предлог дарение за предоставяне на социална услуга - транспортиране на възрастни хора в неравностойно положение от Варна до София и настаняването им в социални домове в София, присвоил от пострадалия пари. \r\n \n\t\t\t\t\t\t", "date": "2019.05.11", "title": "Хванаха \"ало\" измамници с дълги криминални досиета"}
{"url": "http://www.bnews.bg/article/260635-ima_veroyatnost_mezhdu_20_do_30_protsenta_brexit_da_bade_spryan", "text": "\n Днес шансът ни да няма Brexit е от 20 до 30 процента, а това не е малко, коментира председателят на Европейския съвет Доналд Туск в интервю за испанския в. \"Вангуардия\". \r\n\r\n С всеки изминал месец става все по-ясно, че излизането на Великобритания от ЕС ще се различава от това, което са си представяли неговите инициатори, посочва БТА. \r\n\r\n \"Срокът за Brexit изтича през октомври, но аз ще настоявам да се налагат ограничения във времето за решението на Великобритания. Когато става дума за Брекзит, няма за къде да се бърза\", добави Туск. \r\n\r\n Никога няма да има Съединени щати на Европа по подобие на САЩ, допълни председателят на Европейския съвет. Безспорно ерата на оптимистичните илюзии приключи. За поляците е особено болезнено, тъй като отдавна мечтаехме да влезем в Европейския съюз, посочва Туск, който е и бивш полски премиер. След 2004 г. мнозина вярваха в един щастлив край на историята. От политическа гледна точка Западът трябва да означава край на битките, които винаги са ни съпровождали. През последните години обаче Европа се сблъска с драматични предизвикателства, но аз не съм фаталист, посочва председателят на ЕС в отговор на въпроса дали Европа не е хвърлила ръкавица на Европа, след като враговете й стават все по-силни, а в същото време тя е все по-разединена. \r\n \n\t\t\t\t\t\t", "date": "2019.05.11", "title": "Има вероятност между 20 до 30 процента Brexit да бъде спрян"}
{"url": "http://www.bnews.bg/article/260628-vdigat_helikopter_i_dron_v_tarseneto_na_ubietsa_ot_kostenets", "text": "\n Хеликоптер и дрон ще се включат днес в издирването на 43-годишния Стоян Зайков от Костенец, който е заподозрян за убийството на 38-годишната Милена Шишкова, научи Dir.bg от свои източници в МВР. \r\n\r\n Тялото на жената бе открито вчера около 8.30 ч. на метри от дома й в Костенец. Милена е била застреляна в главата с малокалибрен пистолет. По неофициална информация първо е била пребита, а ръцете й са били вързани. Трупът й е намерен, след като сестра й, майка й и 15-годишният й син пристигнали в къщата й и видели кървави следи. Те сигнализирали в полицията и пристигналите криминалисти са намерили тялото на отсрещната поляна. \r\n\r\n Повече от 24 часа Костенец е под полицейска блокада. Отцепен е голям периметър около града. Всички автомобили се проверяват. Цяла нощ е продължило търсенето на убиеца. Използвани са и термокамери. \r\n\r\n \"Предоставили сме на полицията високопроходима техника. До момента обаче няма следи от издирвания\", каза пред Dir.bg кметът на Костенец Радостин Радев.  \r\n\r\n 43-годишният Стоян Зайков е криминално проявен и осъждан. Живеел с Милена много години. Двамата имат син Стивън. Сестрата на убитата - Славяна Шишкова съобщи, че Милена и Стоян са били разделени от около два месеца, но категорично отрече причина за убийството да е било изневяра. \r\n \n\t\t\t\t\t\t", "date": "2019.05.11", "title": "Вдигат хеликоптер и дрон в търсенето на убиеца от Костенец!"}
{"url": "http://www.bnews.bg/article/260636-i_sgs_varna_na_rabota_direktorkata_mariana_ivanova", "text": "\n С решение от 9 май 2019 г., Софийския градски съд в тричленен състав с докладчик съдията Любомир Луканов потвърди решението на Софийския районен съд, с което се отмени като незаконно уволнението от декември 2017 година на Мариана Иванова – директор на Детска градина № 164 „Зорница“ – кв.Горна баня, София, извършено от кмета на Столична община Йорданка Фандъкова. \r\n\r\n През февруари тази година, състав на Районният съд в София с председател съдията Филип Савов отмени уволнението и възстанови Иванова като директор на детската градина в китния столичен квартал. Съдът се бе мотивирал, че уволнението е незаконно поради това, че преди да бъде наказан даден служител, следва да бъде поискано от него сведение дали не страда от болест, която му дава предварителна закрила по закон, снемането на която става само от Инспекцията по труда. \r\n\r\n В случая Мариана Иванова е страдала от исхемична болест на сърцето, а дисциплинарно-наказващия орган е проявил небрежност, като не е поискал предварително информация от нея дали не попада под закрилата на закона, а директно я е уволнил. \r\n\r\n Втората съдебна инстанция изцяло е подкрепила мотивите на първоинстанционния съд и учебниково ги е допълнила, посредством изложения от безпротиворечивата в годините практика на Върховния касационен съд, относно такива уволнения. \r\n\r\n Според СГС, Мариана Иванова не е укрила, че страда от такава болест, тъй като тя е нямала законово задължение да дава предварителна информация за нея на Кмета на Столична община. Само ако такава информация и е била поискана и тя не е дала, едва тогава било налице отпадане на закрилата, поради затаяване на този факт. \r\n\r\n Решението не е окончателно и подлежи на обжалване пред Върховния касационен съд. \r\n\r\n Припомняме, че Мариана Иванова беше уволнена през декември 2017 г. по обвинения за надпланов прием на хронично болни деца. Тези обвинения обаче не се доказаха в съдебното производство, а тезата на Столична община за такива нарушения беше направена буквално на пух и прах от компютърната експертиза на вещото лице. \r\n\r\n В същото време се оказа, че в други детски градини в София директори са приемали много деца над предвиденото в наредбата, но Кметът Фандъкова дори не им е наложила дисциплинарно наказание. \r\n\r\n С такова остана само Иванова, която е напът да се завърне на бял кон на старото си работно място. \r\n\r\n Адвокат на директорката е пловдивчанинът и специалист по трудово и административно право Кристиан Гьошев, който специално за BNEWS заяви: „Очаквана победа. Никога не съм се съмнявал в крайния изход на делото, дори същото да се бе гледало по същество. Един достоен, работлив добър човек в лицето на Мариана Иванова беше изхвърлен на улицата от политическата клика, просто защото нямаше гръб.“. \r\n\r\n На въпрос дали очаква от детската градина да обжалват, Гьошев заяви: „ “  \r\n \n\t\t\t\t\t\t", "date": "2019.05.11", "title": "И СГС върна на работа директорката Мариана Иванова!"}
{"url": "http://www.bnews.bg/article/260623-v_ilindentsi_otnovo_na_protest_sreshtu_skapata_voda", "text": "\n В село Илинденци отново протестират срещу скъпата вода, предаде bTV. \r\n\r\n Припомняме, общинските съветници гласуваха поскъпване на питейната вода от 60 ст. на 1,50 лв. за кубик. \r\n\r\n В знак на недоволство хората не са плащали сметките си за вода от 5 месеца.От ВиК дружеството обаче са предприели съответните действия към длъжниците. Кметът на Илинденци също изрази подкрепа с жителите и увери, че и занапред никой няма да плаща сметките си по новата тарифа. \r\n\r\n Местните дори заплашват да затворят ВиК дружеството. \r\n\r\n От там пък се заканиха, че ако водата не се плаща, ще има санкции. \r\n\r\n Управителят на ВиК- Благоевград инж. Росица Димитрова заяви, че на хората трябва да стане ясно, че водата е услуга, за която трябва да се плаща. Тя посочи, че има доклади от работещи на територията на община Струмяни, че са заплашвани от кмета на село Илинденци. Той категорично отказвал да бъдат пускани служителите на дружеството и да си изпълняват задълженията по нейни думи. \r\n\r\n По тази причина от ВиК дружеството вече са сигнализирали институциите. \r\n \n\t\t\t\t\t\t", "date": "2019.05.11", "title": "В Илинденци отново на протест срещу скъпата вода"}
{"url": "http://www.bnews.bg/article/260624-izbraha_dostavchika_na_trabi_za_gazovata_vrazka_s_gartsiya", "text": "\n Приключи ограничената процедура за възлагане на обществена поръчка за производство и доставка на тръби за изграждане на междусистемната връзка Гърция-България, съобщават от проектната компания \"Ай Си Джи Би\" АД. \r\n\r\n От компанията посочват, че процедурата за възлагане на обществената поръчка е била обявена в края на 2017 г. и се е провела като ограничена процедура в две фази - предварителен подбор и подаване на оферти. \r\n\r\n В първата фаза на процедурата заявления за участие са постъпили от 11 кандидати, като до втора фаза са били допуснати трима - Erciyas Celik Boru Sanayi A.S., Топливо -2 ЕООД и Corinth Pipeworks Industry S.A. И тримата поканени кандидати са подали оферти във втората фаза на процедурата. \r\n\r\n От \"Ай Си Джи Би\" АД посочват, че след техническа оценка е било установено, че техническото предложение на участника Corinth Pipeworks Industry S.A.съответства изцяло на техническата спецификация. \r\n\r\n В хода на процедурата участникът Erciyas Celik Boru Sanayi A.S е уведомил възложителя, че не може да удължи срока на валидност на офертата, поради което е бил изключен от по-нататъшно участие. Другият участник Топливо -2 ЕООД е подал техническо предложение, което не покрива напълно изискванията на техническата спецификация, поради което е било взето решение да не се допуска до техническа оценка. \r\n\r\n Процедурата по доставка на тръби е една от двете най-важни обществени поръчки, които обезпечават старта на строителството за изграждане на междусистемната газова връзка Гърция - България, изтъкват от компания \"Ай Си Джи Би\" АД и допълват, че договорът ще се изпълнява за период от дванадесет месеца, като първите доставки трябва да се реализират до четири месеца от стартиране на договора. Доставката е предназначена за цялото трасе на газопровода, както на територията на България, така и на територията на Гърция. \r\n\r\n Стойността на договора е 58 229 759,16 евро. \r\n \n\t\t\t\t\t\t", "date": "2019.05.11", "title": "Избраха доставчика на тръби за газовата връзка с Гърция"}
{"url": "http://www.bnews.bg/article/260630-bsp_vnese_signal_v_tsik_sreshtu_boyko_borisov", "text": "\n БСП внесе сигнал в ЦИК срещу премиера Бойко Борисов, информира dir.bg. Той бе входиран в комисията от председателя на Националния предизборен щаб на БСП Георги Свиленски и от народния представител и член на Правна комисия Явор Божанков. Заедно с тях бе и юрисконсутът на партията Аглика Виденова. \r\n\r\n \"Внесохме жалба в ЦИК срещу несъвместимост на функциите на Бойко Борисов като министър-председател, а от две седмици и като изпълняващ функциите и на председател на Председателския предизборен щаб на ГЕРБ и съпътстващите ги коалиции. Това е в категорично противоречие на Закона за администрацията\", заяви председателят на Националния предизборен щаб на \"БСП за България\" Георги Свиленски пред медиите при внасянето на жалбата в ЦИК. \r\n\r\n Той призова ЦИК да спазва закона и да загърби партийните си пристрастия. \r\n\r\n \"В закона ясно е записано- какви функции не може да изпълнява министър- председателят\", подчерта той. \r\n\r\n Народният представител от ПГ на \"БСП за България\" Явор Божанков обясни, че е видно от съобщение, публикувано на официалната страница на ГЕРБ, че Бойко Борисов оглавява Председателския предизборен щаб. \"Законът за администрацията, чл 19, ал 7, т. 5 е пределно ясен - министър-председателят не може да заема никакви ръководни длъжности в предизборен щаб. \r\n\r\n \"Борисов е в явна несъвместимост и нарушение на закона\", коментира той. По думите му, повече от всеки български гражданин, министър-председателят е призван да спазва българското законодателство. Компетентният орган е ЦИК. Призоваваме я да даде указания на премиера да освободи един от двата поста и да преустанови нарушението на българските закони\", заключи Явор Божанков. \r\n\r\n БСП анонсираха сигнала си в началото на тази седмица на своя пресконференция. Тогава от партията обявиха, че за същото ще сигнализират и Съвета за електронни медии. \r\n\r\n Преди няколко дни БСП внесе жалби до ЦИК и СЕМ за използването на държавен ресурс за водене на предизборна кампания във връзка с публичните изяви на премиера. Първият е заради конфликт на интереси от страна на министър-председателя, а вторият - че медиите отразявали предизборната му кампания, без това да е упоменато. От левицата дори настояха той да излезе в отпуск до евровота. \r\n \n\t\t\t\t\t\t", "date": "2019.05.11", "title": "БСП внесе сигнал в ЦИК срещу Бойко Борисов"}
{"url": "http://www.bnews.bg/article/260637-ukrayna_pusna_ruskiya_petrol_kam_evropa", "text": "\n Украинската компания Укртранснафта възобнови днес транзита на руски петрол за Европа по петролопровода \"Дружба\", предаде ТАСС, като се позова на нейната пресслужба. Това е станало в 14.35 ч. (българско време). \r\n\r\n Транзитът е бил възобновен, след като специалисти от унгарската енергийна компания МОЛ (MOL) са провели допълнителни анализи на петрола, който се намира сега в тръбата, и са потвърдили готовността си да го приемат. \r\n\r\n На 25 април Русия спря подаването на петрол по \"Дружба\" поради замърсяване на суровината. По тръбопровода, преминаващ през Беларус и Украйна, се доставя петрол за много европейски страни, сред които Германия, Словакия и Полша. Прекъсването на доставките доведе до повишаване на цената на петрола на световните пазари до ниво най-високо за последните шест месеца и застави рафинериите в Европа отчаяно да търсят доставки, отбеляза Ройтерс. \r\n\r\n Впоследствие недостатъците бяха отстранени и петрол, отговарящ на стандартите, постъпи по петролопровода \"Дружба\" на границата с Беларус на 2 май, припомня ТАСС. \r\n\r\n Замърсеният с хлориди петрол в тръбопровода е бил доставен от компаниите, за да се скрият многократните кражби на петрол, съобщи преди няколко дни пред журналисти говорителят на следствения комитет на Русия Светлана Петренко. През март и април 2019 година, за да се прикрият кражбите към петрола са били добавени съединения, съдържащи хлор, разкри тя. Шестима са заподозрените при разследването, четирима са задържани засега. \r\n \n\t\t\t\t\t\t", "date": "2019.05.11", "title": "Украйна пусна руския петрол към Европа"}
{"url": "http://www.bnews.bg/article/260622-pryasno_remontiran_bulevard_vav_varna_se_navodni_sled_parviya_dazhd", "text": "\n Проливен дъжд и ситна градушка се изляха над Варна в петък и наводниха прясно ремонтирания булевард \"Васил Левски\", който се прочу и с елипсовидното си кръгово кръстовище. Това разкриват публикувани от потребители на \"Фейсбук\" снимки. \r\n\r\n От тях се вижда, че е наводнена част от платното в посока стадион \"Спартак\" срещу Районната здравна инспекция е покрита с вода. \r\n\r\n \"Валя пет минути дъжд и това е резултатът\", написа Пламен Тачев във \"Фейсбук\" \r\n\r\n Видео от най-ниската част на новия булевард \"Васил Левски\", който се оказа наводнен, също беше публикувано във \"Фейсбук\". \r\n\r\n Силният валеж предизвика наводнения по улиците в централната част на Варна, предаде агенция \"Фокус\". \r\n\r\n Затруднено е било и придвижването на пешеходците по тротоарите. Светофари са излезли извън строя, казаха шофьори. \r\n \n\t\t\t\t\t\t", "date": "2019.05.11", "title": "Прясно ремонтиран булевард във Варна се наводни след първия дъжд"}
{"url": "http://www.bnews.bg/article/260620-chetiri_kvartala_v_sofiya_bez_voda_zaradi_spukana_traba", "text": "\n Спукана тръба остави без вода няколко квартала в София, предаде Нова телевизия. \r\n\r\n Засегнати са част от комплексите \"Лагера\", \"Хиподрума\", \"Бели брези\" и \"Крива река\". \r\n\r\n Аварията е станала рано тази сутрин в района между булевардите \"Гешов\" и \"България\". \r\n\r\n На мястото вече е пристигнал екип на \"Софийска вода\". По тяхна информация водоснабдяването в района трябва да бъде възстановено до 10.30 часа днес. \r\n \n\t\t\t\t\t\t", "date": "2019.05.11", "title": "Четири квартала в София без вода заради спукана тръба"}
{"url": "http://www.bnews.bg/article/260621-radev_nedeystvitelnite_byuletini_oporochavat_vota_na_balgarite", "text": "\n \r\nВисокият процент на недействителни бюлетини при избори в България създава съмнения в прозрачността на изборния процес и променя вота на избирателя. \r\n\r\n Това подчерта президентът Румен Радев, който разговаря с ръководството на Централната избирателна комисия, съобщава БНР. \r\n\r\n \"Аз очаквам с организацията, която създавате, да си поставим за цел да намалим броя на недействителните бюлетини и да направим така, че България да стигне едно средно европейско ниво на недействителните бюлетини. Нова задача пред вас - важна, е защитата на машинния вот - софтуерна, хардуерна, физическа. И също от това се интересувам по какъв начин ще бъде осъществен контролът и навременната реакция при сигнали\", призова държавният глава. \r\n\r\n Недействителните бюлетини в България достигат около 6%, докато в Европа средните нива на тези стойности са под 1%. \r\n\r\n Председателят на ЦИК Стефка Стоева се надява изборите на 26 май да протекат нормално. По договор до днес машините за гласуване трябва да бъдат доставени в България, до 15 май - да им бъден поставен софтуерът. Ден преди вота машините за гласуване трябва да бъдат доставени в 3-те хиляди избирателни секции. \r\n\r\n \"Вярваме, че с извършването на сертифициране и на одит ще се гарантира честен вот на машините. За съжаление се оказа, че няма държавен орган, който да извърши сертифицирането, поради което ЦИК се обърна отново към  БАН и към СУ и те са ни препоръчали специалисти, които тези дни започват работата по сертифицирането. В момента обсъждаме въпроса с транспортирането на машините и с тяхната физическа охрана от органите на МВР. Предстоят и срещи идващата седмица за уточняване на подробностите.\" \r\n \n\t\t\t\t\t\t", "date": "2019.05.11", "title": "Радев: “Недействителните” бюлетини опорочават вота на българите!"}
{"url": "http://www.bnews.bg/article/260619-prodalzhava_razsledvaneto_na_ubiystvoto_v_kostenets", "text": "\n Разследването на убийството в Костенец продължава. 38-годишната Милена Шишкова беше открита в безпомощно състояние, близо до дома й. Засега предположенията са, че извършител е бившият й партньор - Стоян Зайков на 43 години. Полицията го издирва от петък. \r\n\r\n Жертвата и вероятният убиец не живеели заедно от известно време. Пред свои близки Милена споделяла, че е била заплашвана и преследвана от него. До този момент няма информация за подавани жалби в полицията. \r\n\r\n Заподозреният е криминално проявен с обвинения за кражби и увреждане на чужда собственост. Засилено е полицейското присъствие в града. Използва се наличната техника на полицията, има идея за облитане на района с хеликоптер. \r\n\r\n Според началника на Районното управление в Костенец, главен инспектор Петър Ценев, не е изключено извършителят да се намира все още на територията на града. \r\n\r\n Използва се целият ресурс на МВР за издирването на извършителя. Заподозреният Стоян Зайков е лежал в затвора заради кражби и хулигански прояви. Хората в Костенец казват, че през последните години не е създавал проблеми. Според сестрата на жертвата се изключва възможността да става въпрос за любовен триъгълник. В петък сутринта детето им разбира, че баща му не се е прибрал. Тогава решава да отиде до дома на майка си. Намира следи от кръв в едната стая, но не и жената. Тялото е открито малко по-късно на улицата в близост до дома им, на поляна. Детето е живяло с баща си в къщатата на бащата на заподозрения. \r\n\r\n \r\n \n\t\t\t\t\t\t", "date": "2019.05.11", "title": "Продължава разследването на убийството в Костенец"}
{"url": "http://www.bnews.bg/article/260625-zhelyaznata_tsarkva_sveti_stefan_v_istanbul_priyuti_fotoizlozhbata_plovdiv_snimki", "text": "\n В деня на Светите братя Кирил и Методий, желязната църква \"Свети Стефан\" в Истанбул приюти фотоизложбата \"Пловдив - Европейска столица на културата '2019\" на Евтим Бачев. В криптата на изящния български храм са подредени 30 фотографии, уловили по специфичен начин духа на Града под тепетата. \r\n\r\n Изложбата бе открита с камерен концерт на цигуларите от дуо \"Туртов\" - Андреана Туртова и Николай Туртов и Даниела Стоянова - пиано. Българската общност край Босфора прие изложбата с огромен интерес. \r\n\r\n Присъстваха Ангел Ангелов, Генерален консул на Република България в Истанбул, Фикрие Бюлюнмаз - архитектката, по чиито планове е възстановен храма, представители на българската цариградска общност, както и представители на други християнски деноминации в града. Организатор на събитието е пловдивската галерия \"Тракарт\". \r\n\r\n В ролята на куратор влезе популярният галерист и траколог Жорж Трак, който е и инициатор на мащабната реставрация на \"Св. Стефан\", приключила през 2016 г. Изложбата пренесе част от духа на древния и модерен Пловдив край Босфора и ще остане в криптата само няколко дни. \r\n\r\n \r\n \n\t\t\t\t\t\t", "date": "2019.05.11", "title": "Желязната църква \"Свети Стефан\" в Истанбул приюти фотоизложбата \"Пловдив\"(СНИМКИ)"}
{"url": "http://www.bnews.bg/article/260631-gnusno_dzhambazki_polzva_darzhano_v_tayna_dete_za_piar_po_btv", "text": "\n Днес по БТВ се разигра пошъл театър на гърба на пеленаче. При водещата Жени Марчева, популярна като Жени Баджака, притиснатият до стената кандидат на ВМРО Джамбазки извади като последен коз....новородено дете. \r\n\r\n Защо фейк политикът е държал четири месеца в тайна новината за новородената си дъщеричка? Меко казано много странно. Дали и кога е признал детето и в какви отношения е с майката никой не го попита и не стана ясно. \r\n\r\n В същото време старият ерген учи на морал българите и ги съветва как да си гледат семействата и децата си. За кураж нежният “войвода” си беше взел приятел в студиото “да му пази страх”. \r\n\r\n Явно инервюто при Баджака бе замислено като зле скалъпена пиар акция, която не постигна целите си. Жалкото интервю предизвика повече въпроси, отколкото да даде отговори. \r\n\r\n Напоследък зачестиха слуховете, че Джамбазки предпочита собствените си пол и активно лобира за джендърите в Европарламента. Разбира се, Жени Баджакова не пропусна да попее македонски песни с госта си, но угоднически забрави да го пита как е спестил близо милион в банковата си сметка. \r\n\r\n Не го опита за тризонета в Париж, за огромната тераса на шефа му. Не попита Джамбазки защо не дарява тлъстата си еврозаплата на бедните, както обеща пред Бареков и ББЦ през 2014 година. \r\n\r\n На Джамбазки му бе спестен въпроса защо активно лобира и гласува в Брюксел ЕС да дава повече пари за гей паради и розови прайдове. Никой не потърси и липсващата диплома на Джамбазки, въпреки че наскоро бе номиниран за “юрист на годината” о това стана повод за огромен скандал и протест в юридическите среди. \r\n\r\n Рейтингът на ВМРО се срива, а за лов на наивни избиратели Джамбазки използва за стръв пеленаче на четири месеца. Цинично и лишено от бащински чувства злодеяние. \r\n \n\t\t\t\t\t\t", "date": "2019.05.11", "title": "ГНУСНО! Джамбазки ползва държано в тайна дете за пиар по БТВ!"}
{"url": "http://www.bnews.bg/article/260618-slancheva_sabota_s_temperaturi_do_24", "text": "\n Над по-голямата част от страната в събота ще бъде слънчево. \r\n\r\n Минималните температури ще са между 5° и 10°, по Черноморието – до 12°, а максималните - между 19° и 24°. \r\n\r\n По-значителна облачност и валежи може да се очакват над източните райони и планините. \r\n\r\n Над планините по-значителна облачност ще има в следобедните часове, когато на места ще превали. Ще духа умерен северозападен вятър. Максималната температура на височина 1200 метра ще е около 14°, а на 2000 метра – около 6°. \r\n\r\n Над Черноморието ще има по-значителна облачност и превалявания, придружени с гръмотевици, в следобедните часове. Ще духа слаб северозападен вятър. Максималните температури на въздуха ще са 18°-20°, на морската вода – 14°, вълнението на морето ще е около 2 бала. \r\n \n\t\t\t\t\t\t", "date": "2019.05.11", "title": "Слънчева събота с температури до 24°"}
{"url": "http://www.bnews.bg/article/260617-tsarkvata_pochita_dnes_svetite_bratya_kiril_i_metodiy", "text": "\n Българската православна църква почита днес паметта на Светите братя Кирил и Методий. \r\n\r\n През 862 или 863 г. Константин-Кирил Философ създава най-старата българска азбука – глаголицата. \r\n\r\n С глаголицата се слага началото на голямото просветителско и книжовно дело на Кирил и Методий. Двамата братя превеждат от гръцки на старобългарски език някои от най-необходимите за богослужението книги – т. нар. Изборно евангелие, Хризостомовата (Златоустовата) литургия, Служебник (молитви и четива за различните църковни служби), части от Псалтира и Требника. С това се полагат основите на старобългарския литературен език. \r\n\r\n В Моравия Кирил и Методий отиват през 863 г. и остават там три години и половина по молба на моравския княз Ростислав, който иска да създаде славянска църква и така да се противопостави на германизацията. \r\n\r\n През 867 г. двамата братя отиват да защитят делото си пред папата в Рим, където блестящият полемичен дар на Кирил принуждава папа Адриан Втори да признае официално славянските книги. В римската църква „Св. Марина” е отслужена литургия на славянски език.  \r\n\r\n Кирил се разболява и умира в Рим на 14 февруари 869 г., където е погребан в базиликата „Св. Климент”. Методий продължава своята проповедническа и просветна дейност сред западните славяни до смъртта си на 6 април 885 г. Кирило-Методиевото дело е съхранено и продължено от техните ученици – Климент, Наум, Сава, Горазд и Ангеларий.  \r\n\r\n В края на девети век двамата братя са канонизирани от църквата за светци. \r\n\r\n На 11 май се чества като църковен празник на Светите братя Кирил и Методий, а на 24 май се отбелязва празникът на българската просвета и култура и на славянската писменост. \r\n\r\n Имен ден празнуват Кирил, Кирилка, Киро, Кирчо, Методи и Методий. \r\n \n\t\t\t\t\t\t", "date": "2019.05.11", "title": "Църквата почита днес Светите братя Кирил и Методий"}
{"url": "http://www.bnews.bg/article/260627-posleden_den_v_koyto_mozhem_da_poiskame_da_glasuvame_po_nastoyasht_adres", "text": "\nДнес е последният ден, в който избирателите с различен постоянен и настоящ адрес, могат да поискат да бъдат вписани по настоящ адрес за евроизборите на 26 май. \r\n\r\nПриключва и срокът за образуване на секция за гласуване с подвижна избирателна кутия, ако има подадени не по-малко от 10 заявления от хора с трайни увреждания. \r\n\r\nЗаявленията се подават до кмета. Ако има образувана подвижна избирателна кутия и е назначена Секционна избирателна комисия, избирател с трайни увреждания, който не е подал заявление в срок, може да го направи до 20 май. \n\t\t\t\t\t\t", "date": "2019.05.11", "title": "Последен ден, в който можем да поискаме да гласуваме по настоящ адрес"}
