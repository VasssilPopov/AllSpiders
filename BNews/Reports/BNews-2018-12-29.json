{"url": "http://www.bnews.bg/article/254312-ekspert_v_balgariya_ima_rezerv_na_pazara_na_truda_ot_minimum_500_000_rabotnitsi", "text": "\n В България има резерв на пазара на труда от минимум 500 000 работници, а работодателите настояват за внос на работници от трети страни, коментира за БТА директорът на Балканския институт по труда и социалната политика и бивш социален министър Иван Нейков. \r\nТой посочи, че сред тези 500 000 работници са хората с увреждания в трудоспособна възраст, както и тези, за които се твърди, че нито учат, нито работят, а според експертите на Балканския институт по труда и социалната политика работят много здраво, но в сивата икономика. В резерва влизат и около 200 хиляди млади пенсионери, които няколко години след пенсионирането имат абсолютно запазена трудоспособност, каза Нейков. \r\n  \r\nЕкспертът смята, че искането на бизнеса за внасяне на работници от трети страни е в грешна посока, защото внасянето на големи групи хора, макар и с благородната идея да се запълни дефицита на пазара на труда, има минуси. Нейков смята, че това може да породи социални и културни проблеми, както и проблеми, свързани с личния живот на тези хора - необходимост от уреждане на жилища, здравеопазване, насочено към тях. \r\n  \r\nМного български работници смятат, че вносът на работници от трети страни се ползва и като натиск за задържане на заплатите в страната, коментира още Иван Нейков. По думите му работодателите не си дават сметка, че това е улица без изход,тъй като ще доведе до много допълнителни разходи за тях. \"Защото предстои навлизането на големи групи хора, а не на по десет камериерки, които да бъдат настанени в хотела, в който работят и да им се поемат разходите за храна\", аргументира се експертът. \r\n\r\n Според директора на Балканския институт по труда и социалната политика през 2019 година е задължително да бъдат направени промени в трудовото законодателство. Написаното за последните близо 40 години трудово законодателство е за големите фирми, необходим е анализ кое от действащото законодателство може да се спазва от микрофирмите и кое не, каза Нейков. \r\n  \r\nВ България по данни на НАП има малко над 300 000 работещи фирми, а по данни на Националната агенция за малки и средни предприятия 93 процента от всички тези фирми са микропредприятия - с по-малко от девет работника. Ако искаме този гръбнак на българската икономика - микропредприятията, да функционират съобразно закона, да направим такъв закон, който те да могат да спазват, заяви Нейков. \r\n  \r\nЗнанията, придобити по неформален начин, трябва да се признават \r\n  \r\nИван Нейков каза, че трябва да се реши и проблемът с признаването на знания, придобити по неформален начин. Голяма част от хората, които формално са без квалификация, имат умения и то немалки, каза Нейков и допълни, че е необходимо да се направи така, че с достъпен и бърз механизъм да се официализират тези знания. \r\nИлюзия е, че ще върнем хората на белия пазар, като не им признаваме знанията и уменията, а ги връщаме обратно за по четири години в училище, допълни експертът. \r\n  \r\nИван Нейков смята, че индикатори за предстояща криза няма \r\n  \r\nРеални индикатори за предстояща криза в българската икономика все още няма, каза Нейков. Той допълни, че няма и причини да смятаме, че има нещо, което не сме направили и криза ще ни изненада. \r\n  \r\n\"За разлика от периода 2008-2009 година, когато целият свят се тресеше от кризата, а в България заявявахме, че кризата стига до Калотина и продължава след Капитан Андреево, че тук е оазис, сега сме доста по-трезви и разбираме, че сме лодка в морето, което люлее всички\", каза Нейков. \r\n  \r\nЕкспертът смята, че прогнозата за три процентна инфлация за догодина ще намали розовия цвят в оценките на управляващите за това, че 2019 година ще е година, в която хората ще имат по-висока покупателна способност. Натрупаната инфлация от тази и следваща година ще сведе до малки параметри, ако въобще доведе до нарастване на покупателната способност, а не до замразяване, каза Нейков. \r\n  \r\nСоциалната сфера е една от малкото области, в които беше направена реформа през 2018 г. \r\n  \r\nСпоред бившия министър на труда и социалната политика социалната сфера е една от малкото области в управлението на държавата, в която са настъпили реформи през 2018 година. Той отбеляза, че за първи път през последните десет години има истинска нова идея в социалната сфера и това е създаването на Закона за предприятията на социалната и солидарната икономика. България по този начин се наражда сред малкото страни, които имат ясно законодателство в тази сфера, каза Нейков и допълни, че заслугата е изцяло на Министерството на труда и социалната политика. Експертът смята, че предизвикателството е да се изработят подзаконовите актове, но по думите му министерството има достатъчно експертен потенциал, за да се справи. \r\n  \r\nНовото законодателство ще е сериозна подкрепа за съществуващите предприятия, както и за новите предприятия в тази сфера, а през следващите години ще нараства непрекъснато техният принос в националната икономика, смята Иван Нейков. По думите му социалната и солидарната икономика дава възможност да се реагира бързо на нови потребности, които се появяват, да се подкрепят много от уязвимите групи в обществото в сферата на заетостта и предприемачеството. \r\n  \r\nОбществото вече е с ново отношение и чувствителност към хората с увреждания \r\n  \r\nПо отношение на реформата в политиките за хората с увреждания, Нейков каза, че трябва да се отбележи, че реформата е направена под натиск, който е имал и положителни, и отрицателни страни. Ако не беше този натиск, аз съм сигурен, че темата отново щеше да бъде подмината, щеше да бъде даден от бюджета някой лев отгоре за хората с увреждания и това е, коментира Нейков. Натискът имаше решаващо значение за създаване на новата правна рамка, новите правила, дори и новото отношение към хората с увреждания, заяви Нейков. Според него отрицателното на работата под натиск е, че когато се работи така, рискът да се сбърка е голям. \r\n  \r\nЕкспертът смята, че предстои нелеката задача за създаване на подзаконовата уредба, административен капацитет на институциите, които ще извършват новата политика, обучение на хората, които ще правят индивидуалната оценка и индивидуалните планове. \"150 милиона лева допълнително далеч не решават всичко, има още много работа, но важното е, че чувствителността на обществото вече е променена\", каза Нейков. Той е на мнение, че във втората половина или към края на 2019 г. вече ще има задействана система по новия модел на грижа за хората с увреждания. \r\n  \r\n\"2018 г. беше по-добра от 2017 година в социалната сфера от гледна точка на постигнатото в законодателството, през 2019 г. ще похарчим повече пари за социалната сфера, но въпросът е дали ще има по-добра социална политика за тези пари\", обобщи Нейков. \r\n \n\t\t\t\t\t\t", "date": "2018.12.29", "title": "Експерт: В България има резерв на пазара на труда от минимум 500 000 работници"}
{"url": "http://www.bnews.bg/article/254310-pleyada_ot_zvezdi_otdava_pochit_na_areta_franklin", "text": "\n Певци и музиканти като Селин Дион, Джони Леджънд, Кели Кларксън, Алиша Кийс и Пати Лабел ще бъдат сред звездите, които ще отдадат почит на кралицата на соул музиката Арета Франклин. \r\n\r\n Концертът в нейна памет се организира от Американската звукозаписна академия и ще се състои на 13 януари в Лос Анджелис. Водещ ще бъде актьорът и режисьор Тайлър Пери. \r\n \n\t\t\t\t\t\t", "date": "2018.12.29", "title": "Плеяда от звезди отдава почит на Арета Франклин"}
{"url": "http://www.bnews.bg/article/254317-kapitanat_na_beroe_vse_pak_otiva_v_levski", "text": "\n Левски ще подпише предварителен договор с капитана на Берое Мартин Райнов, пише \"Тема Спорт\". Контрактът на халфа със старозагорци изтича през лятото и той все още не го е подновил. Националът няма и да го стори, а още в първия ден на 2019 година ще парафира със \"сините\". \r\n\r\n При такова развитие на обстоятелствата се очаква двата клуба да се разберат за трансфер на играча на \"Герена\" още през зимата, защото през лятото Берое няма да получи и лев за правата на Райнов. \r\n\r\n Привличането на 26-годишния футболист, който беше близо до Левски и преди началото на сезона, ще е първа крачка по изпълнението на желаната от треньора Славиша Стоянович селекция. Той настоява на \"Герена\" да бъдат доведени повече български играчи. Ако исканията му не бъдат изпълнени, не е изключено сърбинът със словенски паспорт да напусне. \r\n\r\n Стоянович държи да види със синята фланелка и нападателя Валери Божинов. \r\n\r\n   \r\n \n\t\t\t\t\t\t", "date": "2018.12.29", "title": "Капитанът на Берое все пак отива в Левски"}
{"url": "http://www.bnews.bg/article/254316-germantsite_razdeleni_za_tova_koga_merkel_da_si_tragne", "text": "\n 38 процента от германците биха желали канцлерката Ангела Меркел да бъде сменена начело на правителството още преди изтичане на мандата й през 2021 г., предаде ДПА.  \r\n\r\n Според проучването на социологическа агенция, поръчано от ДПА и оповестено днес, 43 на сто обаче смятат, че тя трябва да остане на поста си до следващите парламентарни избори, които трябва да се състоят след по-малко от 3 г. , а 18 на сто не са изразили мнение по въпроса. За предсрочно оттегляне на Меркел са се изказали най-много привърженици на деснопопулистката партия \"Алтернатива за Германия\" - 78 на сто от тях. \r\n\r\n Меркел сдаде председателството на своята партия - Християндемократическия съюз в началото на декември след 18 г. начело на ХДС. Тя бе сменена от генералния секретар на партията Анегрет Крамп-Каренбауер. На конгреса Меркел каза, че би желала да изкара мандата си като канцлер до края. \r\n\r\n Меркел може да бъде сменена само ако настъпи промяна в управляващата коалиция - ако например социалдемократите я напуснат, или ако се стигне до предсрочни избори след загуба на вот на доверие в канцлера в Бундестага. Друг вариант за оттеглянето й е сама да подаде оставка. \r\n\r\n   \r\n \n\t\t\t\t\t\t", "date": "2018.12.29", "title": "Германците разделени за това кога Меркел да си тръгне"}
{"url": "http://www.bnews.bg/article/254315-bnb_proveryava_4_banki_za_upravlenie_na_kreditni_riskove", "text": "\n През първото полугодие на 2018 г. бяха завършени 4 тематични инспекции и започнаха 5 инспекции, 4 от които продължават след края на отчетния период. Това става ясно от Отчет на БНБ за първото шестмесечие на 2018 година. \r\n\r\n Основна тяхна цел е преглед на процесите и системите за управление и механизмите за контрол, засягащи конкретни рискове и области в банките, и по-специално кредитният риск и рискът от концентрация на кредити. Оценката на ефекта от тези рискове беше обвързана също с отражението им върху капиталовата позиция. За допълване на оценката на рисковия профил на някои проверени кредитни институции в обхвата на инспекциите бяха включени допълнителни елементи, като бизнес модела и вътрешното им управление, отразяващи се върху цялостната оценка на тяхната жизнеспособност, пише още в отчета. \r\n\r\n През полугодието бе извършена и извънредна инспекция по повод заявени съществени промени в прилагания вътрешнорейтингов модел. Важен елемент от проверките на място беше проследяването на степента на изпълнение на надзорни мерки, наложени при предишни инспекции. \r\n\r\n Констатирано беше по-добро управление и механизми за контрол върху кредитния риск, които при предишни инспекции са оценени негативно и/или са установени слабости и нарушения. В резултат от изпълнението на някои препоръки бе отчетено подобрение в системите за вътрешно управление на рискове, свързани с положителни промени във вътрешни правила и процедури, както и в тяхното оценяване и отчитане за надзорни цели. Същевременно все още се наблюдава недостатъчна ангажираност на ръководствата на някои банки в управлението на кредитния риск, намиращо израз в цялостно или частично неизпълнение на препоръки за преодоляване на повтарящи се слабости в класификацията и отчитането на кредитни експозиции, признаването и отчитането на приемливи обезпечения за целите на провизирането и коректното им докладване в съответните отчети. Запазва се необходимостта някои банки да подобрят цялостния си подход спрямо процеса на вътрешен анализ на рисковете и адекватността на капитала. \r\n\r\n Недостатъчно изпълнени остават надзорни предписания да се разработи и приеме методология за изготвяне на документацията за вътрешен анализ на адекватността на капитала и на подходите за вътрешна оценка на устойчивостта в условията на стрес и в системите за управление и оценка на вътрешно присъщите рискове да се включат всички значими рискове с оглед адекватното им отражение в капиталовата адекватност и капиталовото планиране. С цел подобряване на кредитната дейност и системите за оценка, мониторинг и управление на кредитния риск, включително правилата, регламентиращи тези процеси и процедури, въз основа на констатации от инспекциите бяха изготвени надзорни доклади, които включват препоръки към ръководствата на проверените банки. \r\n\r\n Препоръките се фокусират върху необходимостта да се подобри качеството на анализите за кредитоспособност на заемополучателите и причините за промени в условията по кредитните сделки; класифицираните кредитни експозиции да се отразяват в съответствие с регулаторната рамка; своевременно да се идентифицира рискът от концентрация и големите експозиции да се отчитат в надзорната отчетност; а също да се анализира нуждата от допълнителен капитал в рамките на ВААК за покритие на риска от концентрация. На база резултатите от проверки, засягащи вътрешното управление и бизнес модела на някои банки, беше препоръчано извършване на промени в рискови и бизнес стратегии, определяне на адекватни лимити за поемане на кредитен и пазарни рискове и други. Изготвени бяха и предписания за подобряване ефективността на различни комитети, подпомагащи дейността на ръководните органи с контролни функции, съобщават още от Централната банка. \r\n \n\t\t\t\t\t\t", "date": "2018.12.29", "title": "БНБ проверява 4 банки за управление на кредитни рискове"}
{"url": "http://www.bnews.bg/article/254314-viki_tomova_otpadna_v_brizban", "text": "\n Първата ракета на България Виктория Томова отпадна във втория кръг от квалификациите за турнира в Бризбън (Австралия) \r\n\r\n Томова, която е 157-а в световната ранглиста загуби от американката Кристина Макхейл с 4:6, 3:6 за 1:26 часа. \r\n\r\n Макхейл стигна до пробив на 0 при 3:3 в първата част, след което при своето подаване отрази два брейк пойнта, които получи българката. \r\n\r\n Във втората част Томова допусна два бързи пробива и резултатът стана 0:4. Последва мобилизация от страна на българката, която намали до 3:4. Макхейл успя да отрази точка за пробив при 30:40 и в крайна сметка спечели за 5:3. \r\n\r\n Това окончателно разколеба Томова и тя загуби срещата след 3:6 във втория сет. Т \r\n\r\n Томова заработи 13 точки за световната ранглиста и 1925 долара от наградния фонд. \r\n \n\t\t\t\t\t\t", "date": "2018.12.29", "title": "Вики Томова отпадна в Бризбън"}
{"url": "http://www.bnews.bg/article/254319-ivan_laskin_e_vav_vma_za_nego_se_grizhat_profesionalisti_koito_polagat_vsichki_neobhodimi_grizhi_i_adekvatni_deystviya_za_negovoto_vazstanovyavane", "text": "\n Социалните мрежи се напълниха с молитви от близки, приятели и съпричасни хора, към случилото се с актьора Иван Ласкин. От вчера той е във ВМА и лекарите там полагат грижи за неговото възстановяване. \r\n\r\n Публикуваме част от многобройните постове във Фейсбук.  \r\n\r\n \r\n\r\n Иван Ласкин е във ВМА, за него се грижат професионалисти, които полагат всички необходими грижи и адекватни действия за неговото възстановяване.  \r\nИскаме да помолим всички призиви за кръводаряване, медикаменти и дарения да се случат след официално поискано съдействие!  \r\nМолим за разбиране и съпричастност към семейството на Иван и нека Александра бъде тази, която потърси помощ и разговори!  \r\nЗнам, че всички ние го обичаме!  \r\nТой е добър човек, голям актьор и истински приятел!  \r\nНека се помолим за неговото бързо оздравяване!  \r\nОставаме с уважение към болката и тревогата на всеки българин за Иван Ласкин. \r\n\r\n \r\n\r\n Тъй като няма какво друго да направя, освен да помоля Бог да бъде всеблаг и милостив към един Човек, баща, съпруг, син и на всичкото отгоре от все по-редкият вид - свестен мъж, ще помоля и вас, добри хора, ако имате добри думи и мисли за него, моля ви предайте ги към Господ, Вселената, или в каквото вярвате! \r\nА тези, които имат лоши мисли, особено свързани с думата “алкохол”... \r\nНека хвърлят камъка... \r\n \n\t\t\t\t\t\t", "date": "2018.12.29", "title": "Иван Ласкин е във ВМА, за него се грижат професионалисти, които полагат всички необходими грижи и адекватни действия за неговото възстановяване"}
{"url": "http://www.bnews.bg/article/254311-moskva_othvarli_nepriemlivite_iskaniya_i_prizova_zapada_da_spre_s_dvoynite_standarti", "text": "\n Исканията за освобождаване на украинските моряци, изразени от канцлера на Германия Ангела Меркел и президента на Франция Еманюел Макрон, са неприемливи. Това се казва в позиция на Министерството на външните работи на Русия, цитирана от \"Ройтерс\". \r\n\r\n Вчера Меркел и Макрон призоваха Москва да освободи 24-мата украински моряци. \r\n\r\n Москва обвини 24-мата моряци в незаконно пресичане на руската граница.Украйна твърди, че Русия е иззела три кораба незаконно и обвини Москва във военна агресия. \r\n\r\n Руското ведомство призова западните партньори да се откажат от двойните стандарти и да обърнат внимание на реалните проблеми и заплахи. \r\n\r\n Вместо да \"поучават\" Русия, Москва призовава партньорите си от Нормандския формат да обърнат внимание на грубите нарушения на правата на човека и техните свободи от страна на Киев, които са така проповядвани от Запада. \r\n\r\n Говорителят на Кремъл Дмитрий Песков заяви по-рано, че президентът на Украйна Петро Порошенко се стреми към изостряне на отношенията с Москва с цел електорални ползи. По думите му изявления на чуждестранни лидери не могат да бъдат повод за промяна на руското законодателство. \r\n\r\n Председателят на Държавната дума Вячеслав Володин призова лидерите на Франция и Германия да не се намесват във вътрешните работи на суверенна държава. \r\n \n\t\t\t\t\t\t", "date": "2018.12.29", "title": "Москва отхвърли неприемливите искания и призова Запада да спре с двойните стандарти"}
{"url": "http://www.bnews.bg/article/254308-vdigat_vremenen_sglobyaem_most_pri_selo_chomakovtsi", "text": "\n В ход е изграждането на временен сглобяем мост при село Чомаковци за жителите на общината.   \r\nПоставянето му се наложи заради друг пропаднал мост над река Искър, който отряза достъпа на шест населени места към Червен бряг. \r\n\r\n Работата обаче е спряна, тъй като багерът, който повдига елементите, скъса верига. Около два месеца продължи комуникацията между общината, институциите и инициативния комитет, докато се стигне до доставката на този метален мост. \r\n\r\n Около 100 000 лева отпусна държавата за цялостната операция. Частна фирма от Плевен, консултирана от военни експерти, изгражда моста. Работата се извършва при много тежки метеорологични условия. \r\n\r\n Очаква се мостът да бъде открит в началото на новата година. Така маршрутът на леките автомобили до Червен бряг ще се облекчи с поне 50 км. \r\n \n\t\t\t\t\t\t", "date": "2018.12.29", "title": "Вдигат временен сглобяем мост при село Чомаковци"}
{"url": "http://www.bnews.bg/article/254309-yunker_izrazi_samneniya_za_evropredsedatelstvoto_na_rumaniya", "text": "\n Председателят на Европейската комисия Жан-Клод Юнкер изрази съмнения, че румънското правителство разбира какво означава да поеме ротационното председателство на Европейския съюз. \r\n\r\n В интервю за германския вестник \"Велт ам зонтаг\" Юнкер заявява, че вътрешнополитическите проблеми на страната могат да се окажат пречка за успешното председателство. \r\n\r\n Северната ни съседка застава начело на Евросъюза от 1 януари за срок от шест месеца, и то в момент, когато единството на блока е изложено на риск. \r\n \n\t\t\t\t\t\t", "date": "2018.12.29", "title": "Юнкер изрази съмнения за Европредседателството на Румъния"}
{"url": "http://www.bnews.bg/article/254313-nova_portsiya_pochivni_dni_i_intenziven_trafik", "text": "\n Голямото изтегляне на автомобили от столицата за втората серия от почивни дни започна още в петък след 14:00 ч. Очаква се интензивното движение да продължи и в събота. Общо 530 000 са българите, които ще пътуват извън града. По основните пътни артерии ще има засилено полицейско присъствие. Екипи на КАТ ще бъдат разположени и на изходите на София, за да регулират движението, посочва NOVA. \r\nПо магистралите „Тракия” и „Хемус” временно са преустановени ремонтите. От полицията призовават да не използваме аварийните ленти и да проявим търпение, ако все пак попаднем в задръстване. Очакват се и засилени проверки за превишена скорост, употреба на алкохол и наркотици, както и за неправоспособни шофьори. \r\n  \r\nВ събота сутрин трафикът в района на Благоевград, в посока Гърция, не беше интензивен. \r\n  \r\nПроходът „Предел” е напълно почистен и подготвен за пътуващите към Банско. \r\nЧаст от българите избраха да прекарат празника в западната ни съседка Сърбия. \r\n  \r\nДвижението на ГКПП „Калотина” в първата сутрин от уикенда беше спокойно. \r\n  \r\nБлизо с 4% са се увеличили българите, които са посетили Сърбия по време но Коледните празници. \r\n  \r\nОчаква се засилен трафик и към Македония. \r\n \n\t\t\t\t\t\t", "date": "2018.12.29", "title": "Нова порция почивни дни и интензивен трафик"}
{"url": "http://www.bnews.bg/article/254300-trus_ot_6_9_po_rihter_udari_filipinski_ostrov", "text": "\n Земетресение с магнитуд 6,9 бе регистрирано днес в района на южния филипински остров Минданао. Това съобщи Геофизичният институт на САЩ, предаде Ройтерс. \r\n\r\n Епицентърът на труса се намира на 193 км източно от град Генерал Сантос. Първоначално земетресението беше обявено с магнитуд 7,2. \r\n\r\n Тихоокеанският център за предупреждения за цунами съобщи, че има опасност от цунами в намиращите се близо до земетресението части на Тихия океан. Не е застрашен американският щат Хавай. \r\n\r\n По-късно предупреждението за цунами беше отменено. От индонезийския център за предупреждения за земетресения и цунами също потвърдиха, че силният трус в морето Сулавеси не представлява опасност за Индонезия и няма да предизвика цунами по островите и архипелазите в граничната с Филипините провинция Северен Сулавеси.  \r\n\r\n Данни за разрушения и пострадали хора засега няма. \r\n \n\t\t\t\t\t\t", "date": "2018.12.29", "title": "Трус от 6,9 по Рихтер удари филипински остров"}
{"url": "http://www.bnews.bg/article/254302-nepalnoleten_shofyor_e_s_opasnost_za_zhivota_sled_katastrofa_vav_varnensko", "text": "\n Две момчета са пострадали при катастрофа, причинена от 17-годишен шофьор късно в петък вечерта. Непълнолетният водач седнал зад волана, но на пътя към Дългопол загубил контрол над управлението и се ударил в крайпътно дърво, съобщава БТА. \r\n\r\n Момче е настанено в болница с опасност за живота. По-леко пострадал е неговият спътник. \r\n\r\n По случая е образувано досъдебно производство. \r\n \n\t\t\t\t\t\t", "date": "2018.12.29", "title": "Непълнолетен шофьор е с опасност за живота след катастрофа във Варненско"}
{"url": "http://www.bnews.bg/article/254279-zhenata_na_ludiya_reporter_dere_1000_leva_za_snimka", "text": "\n До 1000 лв прибира за снимка моделката Алекс Богданска-Петканова. За да публикува кадър в социалната мрежа хубавицата взима солена такса. Брюнетката е сред най-високоплатените БГ звезди у нас. Сред рекламираните от нея продукти са ресторанти, козметика и дори сайтове. \r\nПечеленето на пари чрез социалните мрежи стана хит по света още преди 3–4 години. От доста време то се превърна в мода и у нас, а родните красавици заработват солидни хонорари от там. \r\n„Тарифата за една снимка на Русата Златка е 500 лв. За Черната Златка сумите са между 300 и 500 лв.”, разкриват достоверни източници. От тази „работа” се облагодетелстват всички известни звезди у нас–актьори, певци, модели, спортисти и водещи. Хората, които печелят от споделяне на снимки, се наричат инфлуенсъри–т.е. влияещи хора. \r\n\r\n Сред най-скъпоплатените звезди у нас се оказа Николета Лозанова. Нейна снимка в социалните мрежи достига до 6000 лв в зависимост от поста, пише „България днес”. \r\nСхемата е проста–фирмата, която иска продуктът й да бъде рекламиран от определено лице, предлага определена сума на съответния човек и той рекламира стоката. \r\nРазбира се става дума за популярни лица в мрежата, които имат широка аудитория, която ги харесва. Веднъж феновете видят ли, че любимата им звезда използва съответното изделие, те го пожелават и купуват. \r\nОтделно от рекламите звездите печелят и от платформата. Ако потребител има над 10 000 фена може да получи между 80 и 130 долара в зависимост от броя харесвания на снимка. \r\nХората с повече от 10 000 последователи в мрежата могат да претендират за над 400 долара приход. А най-интересното е, че парите не се облагат с данъци, понеже не се декларират никъде. \r\nИменно така родните звезди си докарват доста солидни печалби и не само те. \r\nВ топ 3 на най-популярните Инстаграм звезди у нас са Николета Лозанова, която има близо 700 000 последователи в мрежата, Григор Димитров и Нина Добрев. \r\n  \r\n \n\t\t\t\t\t\t", "date": "2018.12.29", "title": "Жената на Лудия репортер дере 1000 лева за снимка"}
{"url": "http://www.bnews.bg/article/254275-hristo_mutafchiev_s_izvanredno_saobshtenie_za_sastoyanieto_na_ivan_laskin", "text": "\n \"Състоянието на Иван Ласкин е добро. Лекарите във Военна болница правят всичко възможно, всичко, което могат да направят и което е необходимо за него. Той излиза от критичното състояние и се подобрява. \r\n\r\n Това мога да ви кажа\", коментира председателят на Съюза на артистите в България Христо Мутафчиев по повод поредното влизане на колегата му във ВМА и информациите за изключително тежкото му състояние, пише Пик. \r\n\r\n \"Мисля, че няма нужда темата да се раздува. Има хора, които злорадстват и спекулират\", каза Мутафчиев по телефона. \r\n\r\n На въпрос дали съюзът предприема инициативи за събиране на средства и подпомагане на болния им колега, той отговори, че засега такива действия не са необходими. Ако обаче се обърнат към него, той е готов да реагира на момента. \r\n\r\n \"Няма как да оставим изключително добър приятел и талантлив колега, да го оставим ей така на произвола на съдбата, а и лекарите правят всичко необходимо. Но пак казвам, ако се обърнат към мен, моментално ще реагирам\", подчерта Мутафчиев.   \r\n \n\t\t\t\t\t\t", "date": "2018.12.29", "title": "Христо Мутафчиев с извънредно съобщение за състоянието на Иван Ласкин"}
{"url": "http://www.bnews.bg/article/254307-ochakva_se_sedmi_protest_na_zhaltite_zhiletki_vav_frantsiya", "text": "\n Седма поредна събота жълтите жилетки във Франция излизат на протест. Мобилизацията е значително по- малка от предишните седмици, но днес отново се очакват шествия в Париж и в още няколко големи града в страната. \r\n\r\n Подготвят се и акции за новогодишната нощ. \r\n\r\n Шествия се очакват в Лион, Бордо, Тулуза. Отново е непредвидимо как ще протече денят в Париж, умишлено се разпространяват погрешни информации за места на срещи на жълти жилетки, за да се затрудни евентуалното прегрупиране на силите на реда.  \r\n\r\n Има призиви и за протести пред офисите на големи френски медии. Следващият протест, които се подготвя е за новогодишната нощ. Хиляди жълти жилетки вече се мобилизират в социалните мрежи. \r\n\r\n Традиционният светлинен спектакъл, който всяка година събира хиляди хора в Париж, не е отменен. Силите на реда имат още два дни за организирането на изключителни мерки за сигурност. \r\n \n\t\t\t\t\t\t", "date": "2018.12.29", "title": "Очаква се седми протест на жълтите жилетки във Франция"}
{"url": "http://www.bnews.bg/article/254297-italiya_otpuska_10_mln_evro_za_spravyane_s_shtetite_ot_trusa_okolo_vulkana_etna", "text": "\n Италианското правителство обяви извънредно положение в зоните, засегнати от земетресението, разтърсило по-рано тази седмица Сицилия, предаде ДПА. \r\n\r\n Кабинетът реши на вчерашното си заседание да отпусне 10 милиона евро за справяне с щетите, съобщи в \"Туитър\" премиерът Джузепе Конте. \r\n\r\n Най-малко 400 души останаха без дом след серията от трусове, регистрирани в района на вулкана Етна, най-мощният от които бе с магнитуд 4,8.  \r\n\r\n Извънредното положение ще позволи на властите да заобиколят обичайните бюрократични правила, за да могат да се справят по-бързо с оказването на помощ на засегнатите. \r\n \n\t\t\t\t\t\t", "date": "2018.12.29", "title": "Италия отпуска 10 млн. евро за справяне с щетите от труса около вулкана Етна"}
{"url": "http://www.bnews.bg/article/254306-cherna_2018_strashna_tragediya_spoletya_viki_ot_mastilo", "text": "\n Отиващата си 2018-та година беляза живота на Вики Терзийска - вокалистката на група  \"Мастило\", с дълбока лична драма. Певицата губи един от най-скъпите си хора - брата на нейния мъж. Младият човек си отива от този свят, покосен от тежко заболяване. Нелепата загуба на близък приятел, загинал при катастрофа, е част от \"черната\" листа на отминаващата година. Музикантката сподели за болката си пред \"Събуди се...\". \r\n\r\n Светлите моменти в живота на Вики са свързани с работата, семейството и малката й дъщеричка Маргарита. Момиченцето е родено в края на април 2016 г. и появата му преобръща на щастливи 180 градуса живота на певицата. Времето и любовта на Вики вече имат съвсем ново измерение. Малката Маргарита, която е кръстена на майка й, расте будна и многа любознателна, сподели тя. \r\n\r\n Момиченцето проявява вече и интерес към музиката, но от всичко най-много обича песните на майка си, както и \"Педя човек - Лакът брада\" в изпълнение на невероятната Слава Рачева.  \r\n \n\t\t\t\t\t\t", "date": "2018.12.29", "title": "ЧЕРНА 2018: Страшна трагедия сполетя Вики от \"Мастило\""}
{"url": "http://www.bnews.bg/article/254299-dvama_dushi_zaginaha_pri_intsidenti_zaradi_loshoto_vreme_v_sasht", "text": "\n Снежна буря и проливни дъждове обхванаха голяма част от САЩ и доведоха до смущения във въздушния и наземен транспорт, използвани активно по празниците, съобщи Франс прес.   \r\n\r\n Най-малко двама души са загинали при инциденти, свързани с метеорологичните условия. \r\n\r\n Жена на 58 години е загинала, когато дърво се е стоварило върху караваната ѝ в сряда вечерта в Луизиана, а друг човек е загубил живота си при инцидент на заледен участък от магистрала в Канзас. \r\n\r\n Снежна буря обхвана централната зона, известна като Големите равнини, както и югозападната част на страната. В някои югоизточни райони пък има опасност от наводнения заради обилните валежи, които ще продължат до понеделник. \r\n\r\n Заради снега над 400 полета бяха отменени сутринта, а 2300 полета имаха закъснения, посочи специализираният сайт \"Флайтауеър\". \r\n \n\t\t\t\t\t\t", "date": "2018.12.29", "title": "Двама души загинаха при инциденти заради лошото време в САЩ"}
{"url": "http://www.bnews.bg/article/254305-raste_broyat_na_zhertvite_na_bombenata_ataka_v_egipet", "text": "\n Броят на жертвите на бомбеното нападение срещу автобус с виетнамски туристи в Египет достигна четири. Загинали са трима от екскурзиантите и египетски екскурзовод. Други 10 са ранени. \r\n\r\n Нападението било извършено, докато превозното средство преминавало през район на няколко километра от пирамидите в Гиза, южно от Кайро. Самоделното взривно устройство било поставено зад стена край пътя. \r\n\r\n Засега никой не е поел отговорност за атака, която е първата такава срещу туристи в Египет от юли 2017 г. насам.  \r\n \n\t\t\t\t\t\t", "date": "2018.12.29", "title": "Расте броят на жертвите на бомбената атака в Египет "}
{"url": "http://www.bnews.bg/article/254301-vav_vtorata_seriya_ot_pochivni_dni_kade_se_ochakva_intenziven_trafik", "text": "\n олямото изтегляне на автомобили от столицата за втората серия от почивни дни започна още в петък след 14:00 ч. Очаква се интензивното движение да продължи и в събота. Общо 530 000 са българите, които ще пътуват извън града. По основните пътни артерии ще има засилено полицейско присъствие. Екипи на КАТ ще бъдат разположени и на изходите на София, за да регулират движението. \r\n\r\n По АМ „Тракия” и АМ „Хемус” временно са преустановени ремонтите. От полицията призовават да не използваме аварийните ленти и да проявим търпение, ако все пак попаднем в задръстване. Очакват се и засилени проверки за превишена скорост, употреба на алкохол и наркотици, както и за неправоспособни шофьори. \r\n\r\n В събота сутрин трафикът в района на Благоевград, в посока Гърция, не беше интензивен. Проходът „Предел” е напълно почистен и подготвен за пътуващите към Банско. \r\n\r\n Част от българите избраха да прекарат празника в западната ни съседка Сърбия. Движението на ГКПП „Калотина” в първата сутрин от уикенда беше спокойно. \r\n\r\n Близо с 4% са се увеличили българите, които са посетили Сърбия по време но Коледните празници. \r\n\r\n Очаква се засилен трафик и към Македония.  \r\n \n\t\t\t\t\t\t", "date": "2018.12.29", "title": "Във втората серия от почивни дни: Къде се очаква интензивен трафик?"}
{"url": "http://www.bnews.bg/article/254303-plovdiv_se_gotvi_usileno_za_evropeyska_stolitsa_na_kulturata_2019", "text": "\n Започва строежът на 30-метровата сцена за официалното начало на домакинството на Пловдив като Европейска столица на културата за 2019 г. Събитието ще се проведе от 11-ти до 13-ти януари. \r\n\r\n Внушителната сцена тежи над 200 тона. На нея ще се качат 1500 артисти, а първите репетиции започват на 7 януари. Директорът на фондация „Пловдив 2019“ Гина Кафеджиян каза в ефира на NOVA, че освен на сцената, артисти ще има и над публиката. \r\n\r\n Като част от подготовката за голямото откриване централният булевард „Цар Борис Трети Обединител” е затворен за движение.  \r\n \n\t\t\t\t\t\t", "date": "2018.12.29", "title": "Пловдив се готви усилено за Европейска столица на културата 2019"}
{"url": "http://www.bnews.bg/article/254277-sashka_vaseva_molya_se_na_bog_da_progledna", "text": "\n „Моля се на Господ през следващата година да прогледна! И вярвам, че ще се случи. Бог няма да ме изостави, имам нужда от много положителна енергия” Това споделя Сашка Васева. В навечерието на Нова година изпълнителката има тежки здравословни проблеми, които постепенно се увеличават. А положението става все по-зле. \r\n„Зрението ми се влошава всеки следващ ден. Атрофията на зрителния нерв е нелечимо заболяване и трудно ще има спасение за мен. Но продължавам да го правя заради децата ми. Трябва да съм силна заради тях”, споделя още изпълнителката. \r\nСашка е загубила напълно зрението на дясното око, а с лявото вижда замъглено. Затова и напоследък се придвижва с асистент по участия, пише „България днес”. „Напук на лошите неща, ще кажа, че изпращам ползотворна година. От 2019 си пожелавам здраве и децата ми да са здрави, защото те са най-важните за мен”, споделя Васева. \r\nИзпълнителката на „Не мога да те забравя, Георги”, сподели, че Коледа е прекарала вкъщи, в компанията на семейството си. Сходно положение се очертава и за Нова година, когато отново избрала семейството пред работата. \r\nПевицата иска да прекарва колкото се може повече време с близките си и затова е ограничила участията си. \r\nВъпреки проблемите Сашка не е загубила широката си усмивка, която преди време разхубави с големи бели зъби. Вместо да изпада в сериозни разговори за живота и здравословните си ядове, певицата предпочита да се шегува. \r\nВасева на момента губи надежда, че може да се излекува, но веднага се стяга и вярва в изцелението. Тя търси спасение в алтернативната медицина–чудодейните извори, лековити билки и какво ли още не.  „Вярвам в Бог и знам, че това е изпитанието. Децата ми казват, че искат да съм човек войн и да покажа, че съм борбено момиче. \r\n\r\n Не искам хората да ме съжаляват. Точно в тези моменти имам нужда от тяхната подкрепа. Когато си на върха, имаш нужда от усамотение, но когато си на дъното, сърцето ти изпитва нужда да получава любов. Не искам да прося любов от хората, а да я получавам даром”, казва още Васева. \r\nИ се моли през следващата година да стане чудо и да прогледне. \r\n \n\t\t\t\t\t\t", "date": "2018.12.29", "title": "Сашка Васева: Моля се на Бог да прогледна"}
{"url": "http://www.bnews.bg/article/254318-avtobus_na_gradskiya_transport_se_blasna_v_kashta_v_sofiya", "text": "\n Автобус на градския транспорт се е блъснал в къща между ул. „Суходолска и „Кубан“ в София, съобщава Агенция \"Фокус\", позовавайки се на Центъра за градска мобилност (ЦГМ). Няма данни за пострадали. \r\n  \r\nКатастрофата е регистрирана към 15.10 ч. Катастрофиралият автобус се е движел по линия 77, като по данни на водача, е бил засечен от лек автомобил. В салона се е возил един пътник. Регистрирани са материални щети, изпратен е екип на КАТ. \r\n  \r\nЗа преместването на автобуса от местопроизшествието е въведена временна организация на движението. Затворено е движението по улиците „Суходолска“ и „Кубан“. Автобусните линии 72 и 77 временно ще въртят на \"Кубан\" и \"Ришки проход\". \r\n \n\t\t\t\t\t\t", "date": "2018.12.29", "title": "Автобус на градския транспорт се блъсна в къща в София"}
{"url": "http://www.bnews.bg/article/254298-britanskoto_vatreshno_ministerstvo_si_navleche_kritiki_zaradi_klip_za_brekzit", "text": "\n Видеоклип, разясняващ процедурата по регистрация на пребиваващите във Великобритания европейски граждани след брекзит, провокира сериозни критики заради съдържанието си и \"лошия си тайминг\", предаде Франс прес. \r\n\r\n Видеоклипът е с продължителност 43 секунди и бе публикуван в \"Туитър\" от британското вътрешно министерство. \r\n\r\n В него се обяснява, че гражданите на държави-членки на Европейския съюз, които живеят или желаят да се установят във Великобритания след 2021 г., ще трябва да минат през проверка на самоличността, местожителството и съдебното си досие от страна на британските власти. А тези от тях, които не разполагат със статут на постоянно пребивaващи, ще трябва да заплатят при регистрацията си 65 британски лири. \r\nИзвършването на тази процедура ще започне от 30 март 2019 г. (ден след предполагаемата дата на брекзит) и ще продължи до 30 юни 2021 г. \r\n\r\n \"Де да можеше вътрешното министерство да благодари на всички европейци, които се грижат за болните, възрастните и инвалидите в рамките на британската здравна система и другите обществени служби, а не да говори със заплашителен тон\", написа в \"Туитър\" депутатът от Лейбъристката партия Джонатан Ашуърт. \r\n\r\n \"Според нас напомнянето по Коледа, че трябва да подадем молба, за да останем в страната, където живеем, няма да се приеме много добре по цялата страна. Лош тайминг\", заявиха от асоциацията \"Трите милиона\" (the3Million), която защитава интересите на европейците във Великобритания. \r\n\r\n \"Гражданите на Европейския съюз са добре дошли тук и не е нормално да трябва да плащат, за да останат. Правителството трябва да се откаже от тези несправедливи такси\", каза кметът на Лондон Садик Хан. \r\n\r\n Главният редактор на списание \"Спектейтър\" Фрейзър Нелсън определи видеото като \"ужасно и със зловещ тон, в което се прави алюзия с депортация. Да се надяваме, че този туит е последната подобна грешка\", написа той. \r\n\r\n Няколко живеещи във Великобритания европейски граждани също изразиха недоволството си от обявените от министерството мерки. Сред тя е пребиваващата в Единбург датчанка Лене Крухофер.  \r\n\r\n \"Живяла съм тук 35 години, сдобих се с печат за безсрочно пребиваване в паспорта си през 1985 г., а сега искате да подавам молба, за да остана в собствената си къща\", възмущава се Крухофер. \r\n\r\n В отговор на запитване от Франс прес британското външно министерство заяви, че е \"жизненоважно гражданите на Европейския съюз и членовете на семействата им да знаят какво да правят\", когато започнат процедурите по регистрация през март догодина. \r\n\r\n \"Гражданите на Европейския съюз допринасят много за икономиката ни и за обществото ни и ние искаме те да останат\", заяви говорител на министерството. \r\n\r\n (БТА) \r\n \n\t\t\t\t\t\t", "date": "2018.12.29", "title": "Британското вътрешно министерство си навлече критики заради клип за брекзит"}
