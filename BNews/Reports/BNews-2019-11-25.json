{"url": "http://www.bnews.bg/article/264510-bivsh_savetnik_na_radev_zashtiti_pristiganeto_na_borisov_v_sasht_no_razmaza_stila_na_karakachanov_i_donchev", "text": "\n Всичко може, ама цялата тази буря от измишльотини по адрес на пристигането на българската делегация във Вашингтон, е доста глупава и обижда държавата ни. Не е особен белег на опозиционност и критика към правителството да се дърдорят нелепости, че били кацнали на \"селскостопанско летище\", че никой не ги посрещнал и пр. Затова си позволявам да дам някои пояснения, като човек, който познава Америка и знае как се организират държавни посещения там: \r\n\r\n  Нашата делегация /оставям настрана небрежния, казано вежливо, начин, по който изглеждат министрите Дончев и Каракачанов!/ кацна на летището на Военновъздушна база \"Андрюс\". Дори и без да се знае тази инфомация, всеки, който познава района, би разпознал това военно летище дори само от видеозаписа, който шества из ФБ, особено при положение, че в един кадър има и синята емблема на летището. \r\n\r\n  Обичайна практика е там да кацат чужди делегации в случаите, когато не пътуват с гражданските авиолинии, а със собствен правителствен самолет с какъвто пристига българската делегация. И папа Франциск при последното си посещение кацна на база \"Андрюс\", и много други държавни и правителствени ръководители. Пак казвам, това зависи главно от обстоятелството дали пристигат с граждански авиолинии /тогава обичайно кацат на летище \"Дълес\"/, или са с правителствен самолет. \r\n\r\n  Що се отнася до посрещането, то е също по обичайния протокол на Белия дом - чужди премиери се посрещат на самото летище от някой зам.министър и командващия на въздушната база /когато се каца там/, а официалното посрещане се прави в Белия дом. \r\nВъобще, нека се отнасяме по-сериозно към такива теми. Важното е дали и какви резултати за България ще има тази визита и дали българската делегация ще демонстрира капацитет и компетентност да постигне нещо повече от едно рутинно посещение с рутинни теми от двустранните отношения. Предстои да видим. \r\n \n\t\t\t\t\t\t", "date": "2019.11.25", "title": "Бивш съветник на Радев защити пристигането на Борисов в САЩ, но размаза стила на Каракачанов и Дончев "}
{"url": "http://www.bnews.bg/article/264505-intsident_v_zavod_arsenal_trima_postradaha", "text": "\n Тежък инцидент в оръжейния завод „Арсенал” в Казанлък. Три жени са в болница след производствена авария в един от цеховете на предприятието. \r\n\r\n В казанлъшката оръжейница работят близо 9500 души. Инцидентът се е случил малко след 13 часа. Обгорели са три жени – на 33, 34 и 44 години. Те са откарани в Спешната помощ в Казанлък, и след консултация там са отправени към „Пирогов”. От спешния институт каза за NOVA, че са сформирали екип, който е готов да окаже помощ на всички транспортирани в болницата пострадали при инцидента. \r\n\r\n По информация на NOVA една от пострадалите жени е с по-тежки изгаряния. Тя има изгаряния по ръцете, шията и главата. По предварителна информация животът на ранените е вън от опасност. \r\n\r\n Инцидентът станал в завод 3, където се работи с пожароопасни вещества. Причините тепърва ще се изясняват.  \r\n \n\t\t\t\t\t\t", "date": "2019.11.25", "title": "Инцидент в завод \"Арсенал\", трима пострадаха"}
{"url": "http://www.bnews.bg/article/264514-nay_posle_prokurori_poiskaha_imuniteta_na_elena_yoncheva_v_bryuksel_za_prane_na_pari_ot_ktb", "text": "\n Искане за снемане на имунитета на евродепутатката от БСП Елена Йончева е постъпило в Европейския парламент. Това обявил  преди минути, в началото на сесията, председателят на ЕП Давид Сасоли, научи ПИК от свои източници.  \r\n\r\n Сасоли обявил, че е постъпило искане от \"компетентните органи\" в България за снемане на имунитета на Йончева.  \r\n\r\n По вътрешна информация на ПИК от прокуратурата имунитетът на червената евродепутатка е поискан във връзка с обвиненията за притежание на обща офшорна компания с банкера-беглец Цветан Василев и за пране на пари.   \r\n\r\n ОЧАКВАЙТЕ ПОДРОБНОСТИ! \r\n \n\t\t\t\t\t\t", "date": "2019.11.25", "title": "Най- после прокурори поискаха имунитета на Елена Йончева в Брюксел за пране на пари от КТБ! "}
{"url": "http://www.bnews.bg/article/264508-ek_odobri_izgrazhdaneto_na_visokoefektivna_tsentrala_za_gorene_na_otpadatsi", "text": "\n Европейската комисия одобри изграждането и експлоатацията на високоефективна централа в София за комбинирано производство на електроенергия и топлинна енергия, използваща гориво, получено от негодни за рециклиране битови отпадъци. Комисията одобрява близо 94 млн. евро подкрепа за проекта. \r\n\r\n \"Мярката за подкрепа ще помогне на България да постигне целите си по отношение на енергийната ефективност и ще допринесе за намаляване на емисиите на CO2 в съответствие с целите на ЕС в областта на околната среда, без да се нарушава ненужно конкуренцията\", отбеляза Комисарят по въпросите на конкуренцията Маргрете Вестегер. \r\n\r\n Централата ще произвежда топлинна енергия и електричество с мощност приблизително 55 мегавата (MW) за топлинната енергия и 19 MW за електроенергията. \r\n\r\n За гориво ще бъдат използвани около 180 000 тона негодни за рециклиране битови отпадъци годишно. \r\n\r\n Инсталацията, която ще бъде изградена от „Топлофикация“ ЕАД, дружество изцяло притежавано от Столична община, ще бъде свързана с топлофикационната мрежа на София. Изграждането ще приключи до края на 2023 г., посочват от европейската комисия. \r\n\r\n Подкрепата ще се състои от пряка безвъзмездна помощ приблизително от 90,8 милиона евро (около 177,6 милиона лева), финансирана от структурните фондове на ЕС, управлявани от България. Другата мярка е заем, отпуснат от Столична община на „Топлофикация“ ЕАД с преференциална лихва, възлизащ на приблизително 3 милиона евро (около 5,8 милиона лева). \r\n\r\n Според ЕК, комбинираното производство на електроенергия и топлинна енергия от новата инсталация ще позволи икономия на 46,5 % първична енергия в сравнение с разделното производство на електроенергия и топлинна енергия. \r\n\r\n Изграждането и експлоатацията на високоефективната централа е третият етап от дългогодишния проект в областта на околната среда, финансиран от структурните фондове на ЕС (ЕСИФ/ЕФРР) за подобряване на третирането на отпадъците в Софийска област. \r\n\r\n Първата фаза, завършена през 2014 г., включваше изграждането на ново депо, ново анаеробно разлагане с енергопроизводство и инсталация за компостиране. Втората фаза, завършена през 2015 г., включваше подобряване на рециклирането и създаване на съоръжение за механично биологично третиране на отпадъците \r\n \n\t\t\t\t\t\t", "date": "2019.11.25", "title": "ЕК одобри изграждането на високоефективна централа за горене на отпадъци"}
{"url": "http://www.bnews.bg/article/264512-prof_atanas_semov_i_91_godishniyat_advokat_yordan_minchev_vzeha_gran_pri_za_pravosadie", "text": "\n Проф. Атанас Семов и 91-годишният адвокат Йордан Минчев са тазгодишните носители на „Гран при“ в Националните награди за правосъдие, които се проведоха за седма поредна година като част от традиционния Благотворителен юридически бал в помощ на болни деца. Повече от 250 юристи и гости се включиха в събитието, което се проведе в събота в столичния хотел „Маринела“. \r\n\r\n Проф. Семов бе награден за своята преподавателска и научна дейност, а адвокат Минчев за големите му заслуги към гилдията и дългогодишната му адвокатска практика. Той продължава активно да приема хора в кантората си, води дела, явява се в съдебна зала и печели. Наградите им бяха връчени от адвокат Владимир Дончев от Софийска адвокатска колегия и проф. Огнян Герджиков. Чрез търговете за продажба на картини на известни български художници и томбола бе събрала най-голямата сума - 19 000 лева. \r\n\r\n Средствата ще бъдат дарени на четири деца с церебрална парализа - Ванеска (3 г.), Божидар (6 г.), Елена (10 г.) и Снежка (18 г.), както и Радо, който е с спинална мускулна атрофия. Децата бяха гости на събитието. Разиграни бяха платна на Иван Яхнаджеев, Николай Янакиев, Кеазим Исинов, Красимира Михайлова, Румяна Недялкова, Илиян Савков, Николай Сотиров и произведения на скулптора Добромир Иван. На събитието бе изложено непоказвано досега платно на Златю Бояджиев, което бе донесено от внучката на художника – Цена Бояджиева. Картината е част от семейния архив. За повече дарени средства помагаха и малките ученици на маестро Яхнаджиев, сред които и 10-годишната пра-правнучка на художника Златю Бояджиев – Беатрис Халваджиян. \r\n\r\n Те на място нарисуваха своите картини, които също бяха разиграни в търга, който ведеше лично от проф. Герджиков. В Националните награди за правосъдие освен голямата награда „Гран при“ по категории бяха връчени статуетки и на други изявени юристи и магистрати. Водещи на събитието бяха Боряна Баташова и юристът Юлиян Демирев. \r\n\r\n В категорията „Адвокат на годината“ стана д-р Петър Илиев (останалите номинирани бяха Албина Анева, Станко Кралев, Росица Драгинова, Трифон Кумчев), а „Мургова и партньори“, получи приза за „Адвокатска кантора на 2019“. В нейната кантегория се бориха още Адвокатско дружество „Аргумент“- Пловдив, „Ernst & Young“ и „Чаталбашев, Петкова и Иванова“. Лилия Георгиева от Специализирания наказателен съд стана „Съдия на годината“, а признанието за най-добър прокурор получи ръководителят на Окръжната прокуратура в Ловеч – прокурор Валентин Вълков. Останалите номинирани бяха съдиите: Диляна Славова, Албена Великова и Божидарка Йосифова и прокурорите: Златко Каракачанов, Тони Петрова и Илияна Целова. Председателят на Нотариалната камара Красимир Анадолиев получи приза за най-добър нотариус тази година. В неговата категория бяха номинирани Весела Ивчева, Красимира Минкова и Николина Стойчева. В категориите „Синдик“ и „Медиатор“ съотвено награди взеха Илка Петкова от Стара Загора и Симона Такова. Останалите номинирани синдинци бяха Светослав Бакалов, Георги Василев и Венцислав Бенов, а медиатори: Юлия Раданова, Катина Клявкова и Карло Луканов. \r\n\r\n Изявените млади адвокати Марио Арабистанов и Кристиан Немцов грабнаха статуетски в категорията „Млад юрист“. Симона Велева, Изабела Петкова и Николета Метева бяха останалите номинирани. „Адвокат Про боно“ стана Пламен Димитров. За принос в адвокатурата бе награден председателят на Софийска адвокатска колегия Ивайло Данов. За „Международно сътрудничество“ бе отличена Мария Ганчева от Миланската адвокатска колегия. \r\n\r\n В категорията „Праводъсие зад граница“ награда взе адвокат Диана Димитрова за делото в Люксембург за българското сирене срещу халуми, а „Дело 2019“ стана „Беднякът-милионер“ – делото, с което бяха върнати 100 000 лева от лотарийна печалба на дете от дома в село Завет, откраднати от негов преподавател. \r\n\r\n Призът се присъди на адвокат Недялка Маркова. Националната пролетна конференция на Пловдивската адвокатска колегия на тема „Правото и културното наследсво“ спечели статуетката за „Правно събитие на годината“ в оспорвана надпревара с още четири събития. Юристите в залата бяха тържествено поздравени със специално видео от Марияна Кънчева, българския съдия в Общия съд на ЕС с Люксембург. \r\n\r\n Церемонията се осъществява с медийната подкрепа на телевизия Евроком и предаването „Темида-цената на истината“, БНР, БТА, предаването „Законът и Темида“, Бългерия он еър, вестниците Стандарт, Труд, Телеграф, 19 минути, бизнес списанието В2В, онлайн медиите pik.bg, kmeta.bg, blitz.bg, actualno.com, bnews.bg, blife.bg, sofiainfo.bg, temida.tv, classa.bg, glas.bg trafficnews.bg, no-comment.bg, dartsnews.bg, woman.bg, legalno.bg, topnovini.bg и най-голямото ФБ списание Хай Лайф и други. В томболата бяха дарени следните предмети: ваучер за нощувки в хотел Vitalica Wellness, Бодрум, спа уикенд за двама в хотел Вила Синтика Сандански, уикенд за двама в Гранд хотел Банско, картини от Македонския Пикасо Йовица Миленов, бутилки вина от Бургонезе, от Руен от Кордопулова къща - Мелник, от Ламборгини, луксозен сервиз от Премиум стайл, ръчно изработени обеци от Даниела Стоева - Натурелка, билети за Лешникотрошачката в Националната опера, Smartcard - дигитална визитка, подарък от Киара Фешън, вечеря от ресторант Розе, годишна карта за Пулс фитнес, продукти Тианде - корпорация за здраве и красота, Gift shirt за индивидуално ушита риза от бранд за мъжка мода Sircrow, ваучер за рисуване и вино в Ministry of Art. \r\n\r\n \r\n \n\t\t\t\t\t\t", "date": "2019.11.25", "title": "Проф. Атанас Семов и 91-годишният адвокат Йордан Минчев взеха Гран при за правосъдие"}
{"url": "http://www.bnews.bg/article/264496-maykite_na_detsa_s_uvrezhdaniya_iskat_ostavkata_na_valeri_simeonov", "text": "\n Назначението на Валери Симеонов за заместник-председател на парламента е повод за още един протест в София днес. С автошествие и блокиране на ключови кръстовища майките на деца с увреждания ще изразят недоволството си от поста, който лидерът на НФСБ вече заема в парламента. \r\n\r\n От Националната гражданска инициатива „Системата ни убива“ настояват за незабавната оставка на Симеонов. Те определят избора му като демонстрация на пълна липса на морал. \r\n \n\t\t\t\t\t\t", "date": "2019.11.25", "title": "Майките на деца с увреждания искат оставката на Валери Симеонов"}
{"url": "http://www.bnews.bg/article/264497-irena_sokolova_da_podade_ostavka", "text": "\n \r\nВсички отговорни за водните количества и качеството на водата в Перник са мълчали. Във всяко ВиК-дружество се назначава партиен послушник.Настоящият областен управител на Перник Ирена Соколова трябва да подаде оставка, отговорност трябва да поемат контролните органи и министерствата. \r\n\r\n Това заяви пред bTV бившият екоминистър Евдокия Манева (1997-2001 г. и зам.-министър в три правителства) по повод водния режим в Перник. \r\n\r\n \r\nТя е категорична, че водната криза в Перник е в резултат на много лошо управление на всички нива. Безхаберието е от ресорните министерства до кмета. \r\n\r\n \r\nВъв всяко ВиК-дружество в страната има назначен партиен послушник, който изпълнява решенията на местните партийни величия, каза Манева. \r\n\r\n \r\n\"И двамата министри през септември на въпроси в Народното събрание оптимимистично отговарят, че там няма проблем. Значи някой ги е излъгал. Трябва се открие кой е този партиен шеф, който е наредил тази информация да не стигне до хората. Това е глупаво решение, защото никой не забравя такива нелепи неща\", каза Манева. \r\n\r\n \r\n\"Това означава липса на контрол, ниска квалификация на работещите, партийна намеса в кадровата политика и ниска култура на нашето население по отношение на ползване на този ресурс\", коментира Манева. \r\n\r\n \r\nБившият екоминистър посочи, че всички отговорни са мълчали за проблема с водата. Тя каза още, че сушата не е виновник за ситуацията. Манева заяви, че всеки българин годишно разполага средно с 9 хил. куб. м. вода, което е добър показател, критично е когато тази цифра е под 5 хил. \r\n\r\n \r\n\"В Перник много добре са знаели за какво става дума. Кметът си е мълчал, мълчали са хората от Общинския съвет\" - не само управляващите, но и опозицията, мълчал е областният управител - тя е тази, която всяка година трябва да подготвя доклад за състоянието на язовира, но прекият виновник са ВиК\", заяви Манева. \r\n\r\n \r\nТя не очаква, че ще има конкретен виновник за водната криза, която засяга над 60 000 души. Сегашната ситуацията няма да повтори водния режим в града през 1993 г., когато перничани са ползвали ресурса по график цели две години. \r\n\r\n   \r\n\r\n \"Синоптиците вещаят снежна зима, аз съм сигурна, че в района на Перник има и други водоизточници, просто трябва да се намери решение как да се използват\", допълни тя. \r\n\r\n Припомняме,че на 7 ноември беше обявено, че ще има воден режим в цяла Пернишка област. Преди това новоизбраният кмет Станислав Владимиров заяви, че причината за водния режим е некомпетентното управление на ВиК-Перник. \r\n\r\n На 14 ноември Владимиров заяви, че червени лампи за воден режим в града светели още от началото на годината. \r\n\r\n От 18 ноември 2019 г. започна воден режим в региона. Той обхваща Перник и Батановци. Обхванати от водния режим са селата Голямо Бучино, Люлин, Дивотино, Мещица, Витановци, Ярджиловци, Богданов дол, Черна гора и Лесковец. Водният режим засяга около 60 000 души. \r\n\r\n Същият ден - 18 ноември, кметът Станислав Владимиров сезира прокуратурата. Очакванията му са прокуратурата да влезе във ВиК и да прегледа всички действия. Според него продължаващото разхищение на вода ще изчерпи и малкото останало количество от безценния ресурс. \r\n\r\n След като на 22 ноември перничани щурмуваха сградата на ВиК заради водния режим. Малко по-късно беше освободен от длъжност шефа на ВиК-Перник. \r\n\r\n След това стана ясно, че язовир \"Долна Диканя\" не може да се използва за Перник, защото водата е заразена със салмонела. \r\n\r\n Преди дни новият кмет Станислав Владимиров върна за преразглеждане предложения от ВиК график за воден режим. \r\n \n\t\t\t\t\t\t", "date": "2019.11.25", "title": "Ирена Соколова да подаде оставка"}
{"url": "http://www.bnews.bg/article/264506-dzhip_se_obarna_i_predizvika_zadrastvane_pred_stadion_vasil_levski", "text": "\n Джип се обърна в центъра на София, сигнализираха зрители на bTV. \r\n\r\n Инцидентът е станал пред Националния стадион \"Васил Левски\" на ъгъла на ул. „Ген. Гурко” и бул. „Евлоги и Христо Георгиеви” около 15:15 ч. Няма пострадали. \r\n\r\n Временно в района се образува задръстване. \r\n\r\n По-късно джипът бе обърнат. Шофьорът не пожела да коментира случилото се пред екипа на bTV и дори заплаши със саморазправа.  \r\n\r\n Кадри бяха публикувани в социалната мрежа \"Фейсбук\", а хората се питат каква маневра е предприел шофьорът, за да се обърне по този начин. \r\n \n\t\t\t\t\t\t", "date": "2019.11.25", "title": "Джип се обърна и предизвика задръстване пред стадион \"Васил Левски\" "}
{"url": "http://www.bnews.bg/article/264495-silno_zemetresenie_v_yugozapaden_kitay", "text": "\n Земетресение с магнитуд 5,2 по Рихтер е разтърсило Югозападен Китай, съобщи китайският сеизмологичен център, цитиран от БГНЕС. \r\n\r\n Трусът е бил регистрирани в 9.18 часа местно време (3.18 българско време) в района на окръг Даксин, край град Чонцо. Епицентърът на земетресението е бил на дълбочина 10 километра. \r\n\r\n Информация за жертви и разрушения няма. \r\n \n\t\t\t\t\t\t", "date": "2019.11.25", "title": "Силно земетресение в Югозападен Китай"}
{"url": "http://www.bnews.bg/article/264507-koy_e_ubietsat_na_edno_ot_nay_vazhnite_nasekomi", "text": "\n Пчелите могат да измрат, за това от години предупреждават специалисти, производители на мед и ред проучвания. \r\n\r\n Някои смятат, че ако пчелите загинат, и човечеството ще изчезне в следващите няколко години. \r\n\r\n Простичкият механизъм на опрашването, в който участват малките насекоми отговаря за продукцията на 70 процента от плодовете, зеленчуците, ядките и семената, които консумираме ежедневно. \r\n\r\n \r\n\r\n Около 500 млн. пчели са умрели за три месеца в северните щати на Бразилия, сочи изследване, цитирано от “Блумбърг” през август тази година \r\nПрез април пък беше съобщено за изчезнали повече от 10 вида диви пчели, които имат голяма роля за опрашването на плодовете и зеленчуците в североизточните американски щати. \r\nНаши пчелари алармират постоянно за масово измиране на медоносните насекоми у нас \r\n\r\n Въпреки че опрашването може да бъде извършено от редица други насекоми като пеперуди, земни пчели, бръмбари, оси, мухи и дори мравки, медоносните пчели си остават най-ефективните опрашители. \r\n\r\n Смята се, че при нормални условия, един кошер от 50 000 пчели опрашва половин милион растения за един ден – това прави всякакъв друг вид опрашители незначителни, пише специализираният портал “Фармленд”. \r\n\r\n \r\n\r\n Някои посочват вредните пестициди, с които се пръскат земеделските култури \r\nДруги потърсиха причините в промяната на климата \r\nВ Европа започна дори инициатива за пълна забрана на опасни за пчелите пестициди \r\n\r\n \r\n\r\n Един от най-опасните е хлороталонил – проучване на Политехническия университет във Вирджиния още през 2016 г. установява, че води до проблеми с хароносмилателната система при пчелите \r\n\r\n Български пчелари алармираха, че постоянното пръскане със забранени препарати е довело до измиране на техните кошери \r\nПрез 2013 г. ЕС частично забрани употребата на три химически вещества от класа на неоникотиноидите – имидаклоприд, клотианидин и тиаметоксам. \r\n\r\n \r\n\r\n царевица \r\nсоя \r\nпшеница \r\n\r\n \r\n\r\n При растежа на растенията веществата проникват в тъканите им и те стават отровни за всички насекоми, които се хранят с тях. \r\nПолените, нектарът, сокът и дори мъртвите листа съдържат неоникотиноиди. \r\nТези инсектициди може да са отговорни и за изчезването на други видове насекоми, както и птици, хранещи се с насекоми и прилепи, пише „Нешънъл джеографик”. \r\n\r\n \r\n\r\n Ефективни присъди за земеделците, които пръскат с отровни за пчелите препарати. \r\nПчеларите ни алармираха и че според тях пестицидите проникват в почвата и отравят водата за пиене \r\nПроизводителите са притеснени и от ниските цени на меда - в момента един килограм мед у нас се изкупува под четири лева за килограм, а в съседните държави цената е двойна.  \r\nСъбират 15 000 подписа за забрана на опасните пестициди \r\n\r\n Междувременно стана ясно, че голям производител съди страната ни за наложен акт за пръскане в нерегламентирано време. \r\n\r\n Дали пестицидите са виновни за изчезването на пчелите, или климатичните промени имат своя принос – не се знае все още, но всичко навежда на мисълта, че отново пръст в предстояща може би екокатастрофа ще има отново човекът. \r\n\r\n През 2018 ЕС забрани употребата на открито на най-използваните инсектициди заради сериозната заплаха, която те представляват за пчелите.  \r\n \n\t\t\t\t\t\t", "date": "2019.11.25", "title": "Кой е убиецът на едно от най-важните насекоми?"}
{"url": "http://www.bnews.bg/article/264504-sadat_ne_pusna_na_svoboda_shefa_na_tad_grup", "text": "\n Спецсъдът отказа да пусне шефа на \"ТАД Груп\" Иван Тодоров, който е в ареста заради хакерската атака на НАП, съобщава \"24 часа\". \r\n\r\n Според магистратите той можел да въздейства на свидетели, включително и на негови служители, ако не е зад решетките. \r\n\r\n Самият Тодоров обяви, че съвестта му е чиста и не е извършил престъплението, в което е обвинен. Адвокатите му поискаха да му бъде определена парична гаранция, като алтернативна възможност в размер на 20 000 лв., колкото е на Георги Янков - друг от обвиняемите за атаката на приходната агенция. \r\n\r\n Решението може да бъде обжалвано пред Апелативния спецсъд. \r\n \n\t\t\t\t\t\t", "date": "2019.11.25", "title": "Съдът не пусна на свобода шефа на \"ТАД Груп\""}
{"url": "http://www.bnews.bg/article/264509-skandal_mezhdu_neredoven_patnik_i_kontrolyor_zavarshi_s_boy", "text": "\n Скандал в столичен автобус прерасна в бой между гратисчия и контрольор. Инцидентът е станал в събота на оживена спирка в София, а очевидец успял да заснеме разправията. \r\n\r\n Руси Тодоров разказа, че нередовната пътничка се опитала да избяга, след което се стигнало до грозната сцена. \r\n\r\n Жената пътувала без билет и с изтекла карта от 2016 г. Когато я свалили от рейса, станала агресивна, разказва контрольорката Анита Антониева. \r\n\r\n \"Като разбра, че ще дойде патрул, тръгна да бяга, за да не бъде наказана. Тогава аз я хванах и се опитвах да я спра, докато дойде патрула. Дръпна ми чантата, разкъса я. Хвана ме за косата, започна да ме скубе, ритници. Ухапана съм\", разказа Анита Антониева. \r\n\r\n Като редовен пътник в градския транспорт Руси Тодоров неведнъж е виждал подобни ситуации. \r\n\r\n \"Не заставам на ничия страна, защото и от двете страни си има проблеми и постоянно някакви вражди. Просто ни е такава държавата – абсурдландия за съжаление\", казва мъжът.  \r\n\r\n За последните три месеца глобените пътници са повече от 11 000.  \r\n\r\n Нередовната пътничка е установена. По случая има досъдебно производство. \r\n \n\t\t\t\t\t\t", "date": "2019.11.25", "title": "Скандал между нередовен пътник и контрольор завърши с бой"}
{"url": "http://www.bnews.bg/article/264498-shofyorat_na_kamiona_kovcheg_obvinen_za_smartta_na_39_dushi_se_prizna_za_vinoven", "text": "\n Шофьорът, обвинен в непредумишлено убийство и заговор за трафик на хора заради смъртта на 39 виетнамски мигранти, намерени мъртви на 23 октомври в ремарке на камион в Есекс, Южна Англия, се призна за виновен в по-дребни правонарушения, предаде БТА. \r\n\r\n В Централния наказателен съд в Лондон днес чрез видеовръзка от затвора 25-годишният Морис Робинсън призна, че е участвал в сговор за подпомагане на нелегална имиграция и придобиване на криминална собственост. Той не пледира по 39-те обвинения в непредумишлено убийство и заговор за трафик на хора. Още двама мъже са задържани по същия случай. \r\n \n\t\t\t\t\t\t", "date": "2019.11.25", "title": "Шофьорът на камиона ковчег, обвинен за смъртта на 39 души, се призна за виновен"}
{"url": "http://www.bnews.bg/article/264511-fenovete_na_botev_plovdiv_prodalzhavat_s_protestite", "text": "\n След като вече направиха шествие пеша от замразения строеж на стадион \"Христо Ботев\" до площада пред Община Пловдив, сега феновете на Ботев организират автошествие по улиците на града с искане за бързо и честно завършване на строежа на любимия им дом. То ще стартира веднага след края на днешния мач между \"канарчетата\" и Етър на тренировъчната база в Коматево и ще завърши пред стадиона. Ето какво призовават организаторите на автошествието: \r\n \r\n\"Скъпи Ботевисти, Уважаеми приятели на футбола,\" \"Време е отново да покажем на всички, че мечтата ни да се върнем у дома, на Колежа, е по-жива от всякога. В дом, построен по одобрения от Община Пловдив проект, с ясна и неоспорима публична собственост, изграден в обозримото бъдеще. Дом, от който никакви частно-собственически интереси не биха ни отстранили или биха поставили в зависимост – нас и любимия ни Ботев.\" \r\n \r\n\"Каним всички ботевисти и любители на футбола и спорта да се присъединят към организираното от Сдружение \"ПФК Ботев\", Клуб на привържениците на Ботев Пловдив и Обединени фракции BULTRAS автошествие от Футболен комплекс \"Ботев 1912\" до стадион \"Христо Ботев\". То ще се проведе след футболната среща между Ботев и Етър.\" \"Срещата е с начален час 17:30 часа на клубната база в Коматево, а веднага след нейния край – около 19:30 часа ще потеглим всички заедно към нашия Дом – стадион \"Христо Ботев\". Автошествието е обявено в Община Пловдив и съгласувано с органите на реда. Призоваваме всички участници да спазват обществения ред.\" \"ДА ПОКАЖЕМ НА ВСИЧКИ, ЧЕ МЕЧТАТА НИ Е ПО-ЖИВА ОТ ВСЯКОГА И ЩЕ Я ОТСТОЯВАМЕ ДОКРАЙ\", написаха организаторите на автошествието. \r\n \r\n  \r\n \n\t\t\t\t\t\t", "date": "2019.11.25", "title": "Феновете на Ботев Пловдив продължават с протестите"}
{"url": "http://www.bnews.bg/article/264513-gerb_menda_vmro_i_nfsb_udryat_malkiya_biznes_chrez_ogranicheniya_v_turizma", "text": "\n \r\nУправляващите в лицето на Валери Симеонов от Обединени патриоти и Менда Стоянова от ГЕРБ, предлагат глоби и ограничаване на дейността на популярните туристически платформи за настаняване като Booking и Airbnb. \r\n\r\n Законодателният тандем Стоянова-Симеонов вкарва предложението си за промяна в Закона за туризма с предложенията за промени в Закона за държавния бюджет за 2020 г., приет на първо четене. На практика те предлагат въвеждането на забрана за свободното предлагане на апартаменти за настаняване чрез онлайн платформи. Според текстовете, предлагането на такива жилища ще е възможно само ако те са категоризирани като места за настаняване според закона, информира \"Банкер\". \r\n\r\n Предложените промени въвеждат и санкции както за хората, които предлагат апартаменти за краткосрочно настаняване, така и за онлайн платформите, които публикуват оферти за такива места за настаняване. \r\n\r\n \"Който предлага туристическа услуга или допуска включване в електронна платформа на некатегоризиран туристически обект по чл. 113, ал. 3 се наказва с глоба в размер на от 500 до 5000 лв., а на едноличните търговци и юридическите лица се налага имуществена санкция в размер от 1 000 до 10 000 лв. независимо от наказанията по чл. 206\" \r\n\r\n Когато нарушението по ал. 1 е извършено повторно глобата е в размер от 5 000 до 8 000 лв, а имуществената санкция - от 10 000 до 15 000 лв.\", пише в законопроекта на депутатите от управляващата коалиция. \r\n\r\n В допълнение към тази разпоредба министърът на туризма се задължава при системни нарушения да подава искане до Софийския районен съд \"да постанови всички предприятия, предоставящи обществени електронни услуги, да спрат достъпа до съответните интернет страници\". \r\n\r\n На председателя на СРС се вменява и екстремен срок за произнасяне по искането - 72 часа. А 24 часа след съдебното разпореждане офертите нарушители трябва да бъдат свалени, предвиждат още законодателните промени.  \r\n\r\n \"През последните години се наблюдава \"бум\" в отдаването на апартаменти за краткосрочен наем и търсенето им чрез различни платформи като Booking.com, Airbnb, Expedia, Homeaway, Rentbyowner, Facebook групи и т.н. \r\n\r\n Тази дейност представлява активен бизнес, в който участват три страни: наемодател (в повечето случаи физически лица, закупили апартамента/апартаментите за лични жилищни нужди), посредник (електронна платформа, чрез която се осъществява отдаването/настаняването като услуга) и потребител/ потребители на услугата. \r\n\r\n По същество тя е предоставяне на настаняване в смисъла на туристическа услуга, която обаче в повечето случаи протича без спазване на Закона за туризма, в който е предвиден ред за предоставяне на този вид дейност/услуги\", пише в мотивите на законопроекта. \r\n\r\n Поправката, внесена между две четения на друг законодателен акт, в случая Закона за държавния бюджет, избягва процедурата за приемане на нови законови разпоредби и минаването им през пленарната зала два пъти, с възможност за възражения и редакция. Много е вероятно така промяната безпроблемно да мине \"по втория начин\". \r\n\r\n Така отдаваните апартаменти и стаи за настаняване, както и отдаващите ги, макар да не са търговци по смисъла на закона, ще трябва да влязат в Националния туристически регистър и да станат част от Единната система за туристическа информация. \r\n \n\t\t\t\t\t\t", "date": "2019.11.25", "title": "ГЕРБ- Менда, ВМРО и НФСБ удрят малкия бизнес чрез ограничения в туризма"}
{"url": "http://www.bnews.bg/article/264488-ranenoto_s_nozh_momiche_e_kontaktno_bez_opasnost_za_zhivota", "text": "\nСтабилно е състоянието на 20-годишното момиче, което беше прободено с нож в нощния влак от Пловдив за Варна, предаде БНТ. Инцидентът стана след спор между момичето и млад мъж Извършителят веднага беше задържан. \r\n\r\nМладата жена е контактна, без опасност за живота. Тя е постъпила в болницата с три порезни рани, една от които на главата. Установено е, че са срязани две сухожилия, заради които се налагат операции. \r\n\r\n\r\nДо спора с младия мъж се е стигнало, след като той на няколко пъти е ходил в купето на момичето и е започнал да досажда. Последния път е бил много агресивен и тя е извадила нож. Натрапникът е взел ножа е пробол младата жена. \r\n\r\nТя е извикала за помощ, при което се е отзовал случаен пътник и е подгонил нападателя. \r\n\r\nИзвършителят е психично болен, за което е освидетелстван. Настанен е в психиатричната болница в Раднево. \r\n\r\nПрокуратурата повдигна срещу него обвинение в опит за убийство. \n\t\t\t\t\t\t", "date": "2019.11.25", "title": "Раненото с нож момиче е контактно, без опасност за живота"}
{"url": "http://www.bnews.bg/article/264500-vapreki_kazusa_sas_simpatichno_mastilo_v_koprivlen_votat_ostava_nepromen", "text": "\n Административни съд потвърди решението на ОИК Копривлен за избора на кмет. Въпреки неличащото мастило, дори и да се добавят съмнителните бюлетини към резултата на двамата кандидати, вотът не би бил променен, счете съдът. Това съобщи кореспондентът на bTV в региона. \r\n\r\n В пиринското село Копривлен хората сигнализираха за сериозни изборни нарушения. Те подозираха, че бюлетините са били манипулирани с така нареченото симпатично мастило. \r\n\r\n bTV проследи казуса за изчезналата част от вота на хората в селото. Административният съд в Благоевград назначи експертиза на 150 бюлетини, описани от комисията като \"неличащи\". \r\n\r\n Междувременно, мистериозният химикал изчезнал. А съмнения за такава практика имаше и в още села в района. \r\n \n\t\t\t\t\t\t", "date": "2019.11.25", "title": "Въпреки казуса със симпатично мастило в Копривлен: Вотът остава непромен"}
{"url": "http://www.bnews.bg/article/264490-zapochvat_obucheniya_na_blizo_8000_sluzhiteli_v_speshna_pomosht", "text": "\n Започват обучения на близо 8000 служители в Спешна помощ. Толкова са общо лекарите, медицинските сестри, фелдшерите и парамедиците, които работят в спешните центрове и отделенията в страната. \r\n\r\n Обученията включват теория и практика. Целта е да се подобрят условията за лечение на спешни състояния. Проектът се реализира с европейски средства на стойност 7 млн. лв. \r\n \n\t\t\t\t\t\t", "date": "2019.11.25", "title": "Започват обучения на близо 8000 служители в Спешна помощ"}
{"url": "http://www.bnews.bg/article/264487-papata_zove_za_izostavyane_na_yadrenata_energetika", "text": "\nПапа Франциск, който е на посещение в Япония, се обяви срещу използването на ядрена енергия и призова да се помогне на жертвите на тежката ядрена авария в Япония през 2011 г., предизвикана от силно земетресение и образувалото се вследствие цунами, съобщава \"Франс прес\". \r\n\r\nПапата изслуша разказите на оцелели при земетресението с магнитуд от девета степен по скалата на Рихтер, при което загинаха 18 500 души. Вълните цунами достигнаха АЕЦ \"Фукушима\" и предизвикаха най-голямата ядрена катастрофа от тази в Чернобил в Съветския съюз през 1986 г. \r\n\r\nПапата изслуша разказите на оцелели при земетресението с магнитуд от девета степен по скалата на Рихтер, при което загинаха 18 500 души. Вълните цунами достигнаха АЕЦ \"Фукушима\" и предизвикаха най-голямата ядрена катастрофа от тази в Чернобил в Съветския съюз през 1986 г. \r\n\r\nПапата благодари на всички, мобилизирали се веднага след катастрофата и припомни, че 50 000 евакуирани хора още живеят във временни жилища, без да могат да се върнат у дома си. \r\n\r\nФранциск настоя, че здравните и социални последици от ядрената катастрофа пораждат \"безпокойство, защото продължава да се използва ядрена енергия\". \r\n\r\nТой добави, че японските епископи са отправили призив за затваряне на атомните електроцентрали. \n\t\t\t\t\t\t", "date": "2019.11.25", "title": "Папата зове за изоставяне на ядрената енергетика"}
{"url": "http://www.bnews.bg/article/264489-dete_zagina_pri_intsident_na_koleden_bazar", "text": "\n Дете е загинало при инцидент на коледния базар в Люксембург. То е било ударено от леден блок при срутването на ледена скулптура, предаде БТА. \r\n\r\n По информация на очевидци на местопроизшествието бързо е пристигнала линейка. Медиците са опитали да реанимират детето, но то издъхнало. \r\n\r\n Инцидентът е станал край ледената пързалка на коледния базар, отворил врати в четвъртък. \r\n \n\t\t\t\t\t\t", "date": "2019.11.25", "title": "Дете загина при инцидент на коледен базар"}
{"url": "http://www.bnews.bg/article/264501-vodniyat_rezhim_v_pleven_i_lovech_e_otmenen", "text": "\n Отмениха режима на водата в Плевен и Ловеч. \r\n\r\n Ограничението беше въведено в средата на септември заради драстичното намаляване на водните количества, след липсата на валежи през последните месеци. \r\n\r\n Ограничаването на водоподаването за Плевен и прилежащите селища се отменя от днес поради повишаване на водните количества, подавани от основна водоснабдителна система „Черни Осъм”. \r\n\r\n Системата се стопанисва от ловешкото ВиК-дружество и освен 11-те населени места в Плевенско, захранва също Ловеч и още десет села. \r\n \n\t\t\t\t\t\t", "date": "2019.11.25", "title": "Водният режим в Плевен и Ловеч е отменен"}
{"url": "http://www.bnews.bg/article/264503-nikolay_barekov_s_ekskluziven_komentar_za_poseshtenieto_na_borisov_v_sasht", "text": "\n Бившия евродепутат Николай Бареков направи ексклузивен коментар за посещението на Борисов в САЩ и предстоящата му среща с президента Доналд Тръмп. Ето какво написа Бареков в социалната медия Фейсбук:  \r\n\r\n \"В периода 2011-1019 съм имал десетина официални посещения в Белия дом в качеството ми на журналист, български политик и европейски консерватор. Контактувал съм с администрацията на двама президенти на САЩ - Обама и Тръмп. \r\n\r\n През февруари тази година бях специален гост на Доналд Тръмп и Майкъл Пенс във Вирджиния като водач на делегация от български и европейски политици, както и на официална визита Държавния департамент. \r\n\r\n Темите на разговорите за България неизменно са били : корупцията, енергийната ни независимост, руското влияние върху политическия ни елит и средствата на държавна отбрана като член на НАТО. \r\n\r\n Очаквам тези теми да бъдат в основата и на днешните разговори между президента Тръмп и премиера Борисов. Не очаквам изненади в дневния ред. Вие не се зареждайте с очаквания за някакви неприятни изненади за българската страна. \r\n\r\n Или пък драматични фойерверки колко сме велики. Всичко ще мине по протокол. Самата среща е високо признание за България като стратегически партньор на САЩ в НАТО и не само.\" \r\n\r\n Николай Бареков- Фейсбук \r\n\r\n \r\n\r\n   \r\n \n\t\t\t\t\t\t", "date": "2019.11.25", "title": "Николай Бареков с ексклузивен коментар за посещението на Борисов в САЩ"}
{"url": "http://www.bnews.bg/article/264499-zapochva_deloto_sreshtu_martin_obvinen_v_ubiystvoto_na_7_godishnata_kristin", "text": "\n 21-годишният Мартин Трифонов, обвинен в убийството на седемгодишната Кристин от Сотиря, ще бъде съден по три престъпления. Това заяви говорителят на Окръжната прокуратура в Сливен Ваня Белева. \r\n\r\n Първото от тях е за убийство на малолетно дете по особено мъчителен за жертвата начин и с особена жестокост, за което законът предвижда наказание \"лишаване от свобода\" от 15 до 20 години, доживотен затвор или доживотен затвор без право на замяна. Второто обвинение е опит за изнасилван, за което се предвижда от 10 до 20 години затвор. Третото обвинение е за блудство с малолетно дете, като предвиденото наказание е от 5 до 20 години \"лишаване от свобода\", предаде БТА. \r\n\r\n До дни ще бъде насрочена дата за делото срещу Мартин. Обвинителният акт е бил внесен в съда в петък, а в понеделник ще се определи кой е докладчик по делото. Заседанието трябва бъде насрочено до два месеца. \r\n\r\n Обвиняемият е с мярка \"задържане под стража\" и се намира в болницата на затвора в София. В деня на делото, той ще бъде конвоиран до сливенския съд. \r\n\r\n Престъплението бе извършено на 15 август, като Трифонов бе заловен след почти 24-часово издирване на следващия ден и бе ранен, след като оказал съпротива. Случаят доби широк обществен отзвук, като на няколко протеста и бдения граждани поискаха отмяна на съкратеното съдебно следствие и доживотен затвор без право на замяна за убиеца на седемгодишната Кристин. \r\n \n\t\t\t\t\t\t", "date": "2019.11.25", "title": "Започва делото срещу Мартин, обвинен в убийството на 7-годишната Кристин"}
{"url": "http://www.bnews.bg/article/264494-ep_prizovava_stranite_chlenki_da_priemat_istanbulskata_konventsiya", "text": "\n Евродепутатите ще дебатират Истанбулската конвенция и други мерки в борбата срещу насилието над жените днес следобед, а в четвъртък Европейският парламент ще гласува резолюция, съобщават от законодателния орган. \r\n\r\n Днес е Международният ден за борба с насилието над жени и евродепутатите ще проведат дебат за приемането на Истанбулската конвенция в ЕС. Очаква се да призоват страните членки, които не са ратифицирали конвенцията да го направят без отлагане и да приемат необходимото законодателство, а също така да предприемат политически действия за превенция на насилието над жени и момичета. Дебатът ще приключи с гласуване на резолюция в четвъртък, 28 ноември. \r\n\r\n Въпреки че ЕС се подписа под конвенцията на 13 юни 2017 г., все още седем страни членки не са я ратифицирали: България, Чехия, Унгария, Литва, Латвия, Словакия и Великобритания. \r\n \n\t\t\t\t\t\t", "date": "2019.11.25", "title": "ЕП призовава страните членки да приемат Истанбулската конвенция"}
{"url": "http://www.bnews.bg/article/264502-bomba_zhurnalistat_dimitar_bayraktarov_razkri_taynata_zashto_karakachanov_nosi_sam_bagazha_si_pri_pristiganeto_si_v_sasht", "text": "\n Журналистът Димитър Байрактаров разкри тайната, защо Красимир Каракачанов носи сам багажа си при пристигането си в САЩ? Ето какво написа Байрактаров във Фейсбук профила си: \r\n\r\n \"Скъпи приятели, много от вас ми пишат и звънят да ме питат защо Красимир Каракачанов носи сам багажа си при пристигането си в САЩ!? Ще се опитам да ви изложа вероятната причина, за която сезирах Президента, Главния Прокурор, Министър- Председателя и Председателя на 44-то Народно събрание. По сигналът ми има образувана преписка в Специализирана прокуратура, но нямам все още отговор за нейното приключване. Вероятно спец прокурорите доста са се озорили в този казус! Ето и съществената част от сигнала ми, което вероятно е и причината Каракачанов да не доверява на никого багажа си? \r\n\r\n В искова молба до Софийски Районен Съд с вх. номер 2035170 от 28 декември 2018 г. по гр.дело 81489/2018 г. Министърът на отбраната на Република България заявява следното: „Чувствам се напрегнат и изнервен. В служебните си отношения станах мнителен и не се доверявам на никого. Започнах да проявявам съмнение и раздразнителност към най-близките си хора- колеги, служители, дори семейството си.\" \r\nТези твърдения на Красимир Каракачанов повдигат сериозни въпроси: \r\n1. Способен ли е вицепремиерът и министър на отбраната да изпълнява служебните си задължения като такъв? \r\n2.Ако Красимир Каракачанов не се доверява на никого в служебните си отношения как тогава като министър на отбраната изпълнява вменените му от Закона за отбраната и въоръжените сили на Република България задължения и по-точно функциите регламентирани в чл.15 и чл.26? \r\n3. Как Красимир Каракачанов изпълнява функциите си като член на колективния орган „Министерски съвет“, като няма доверие в колегите си? \r\n4. Как Красимир Каракачанов води преговори със САЩ за купуване на бойни самолети F-16 за милиарди левове, като същия заявява, че не се доверява на колегите си -министри и експерти? \r\n5. Как президентът може да е сигурен, че ще получи достоверна информация от Красимир Каракачанов по осъществяване на функциите си като върховен главнокомандващ на въоръжените сили съгласно чл 21, ал.3 от закона при положение, че министъра не се доверява на никого? \r\nВ член 26 от закона подробно са изброени всички задължения на министърът на отбраната, които , лице, декларирало, че в служебните си отношения не се доверява на никого няма как да изпълнява?!\" \r\n\r\n Димитър Байрактаров - Фейсбук  \r\n\r\n Въпросите, които повдига Димитър Байрактаров се вижда, че са повече от сериозни и освен, че касаят националната сигурност на България те показват, че психическото състояние на Каракачанов нанася сериозни щети върху имиджа на България! \r\n\r\n \r\n\r\n   \r\n \n\t\t\t\t\t\t", "date": "2019.11.25", "title": "Бомба! Журналистът Димитър Байрактаров разкри тайната, защо Каракачанов носи сам багажа си при пристигането си в САЩ?"}
{"url": "http://www.bnews.bg/article/264493-pozhar_izpepeli_doma_na_mlado_semeystvo_vav_velikotarnovskoto_s_maslarevo", "text": "\n Пожар изпепели дома на младо семейство във великотърновското село Масларево. На прага на зимата съпрузите остават без покрив и само с дрехите на гърба си. \r\n\r\n Засега се отлага и мечтата им да си имат дете. \r\n\r\n Жени и Якуб са семейство от август. Тя е българка, а той поляк. Решават да заживеят в Масларево, след като 3 години са били в Холандия. Инвестират всички спестено в нова къща. \r\n\r\n Огънят опустошава дома им, докато са на гости при роднини в Свищов. За пожара разбират по телефона. Връщат се и заварват тлеещи руини. Съседи успяват да спасят само домашните им любимци. \r\n\r\n Доскорошният кмет на селото, венчала ги през лятото, пуска призив за помощ в социалните мрежи. \r\n\r\n Семейството е настанено временно при роднини. След пожара мечтата им да се занимават с пчеларство вече е на заден план. Сега ще трябва да съборят изгорялата къща и на първо време да пригодят стая за живеене. И признават, че се нуждаят от помощ. \r\n \n\t\t\t\t\t\t", "date": "2019.11.25", "title": "Пожар изпепели дома на младо семейство във великотърновското с. Масларево"}
{"url": "http://www.bnews.bg/article/264491-dva_protesta_blokirat_sofiya_tazi_vecher", "text": "\n Два протеста ще блокират движението в София тази вечер. \r\n\r\n Шествието под надслов „Докато има насилие, борбата продължава” тръгва от пл. „Независимост” в София в 18:30 ч., където се очакват изказвания на участниците. После ще се отправи към Орлов мост. То е по повод Международния ден на ООН за елиминиране на насилието срещу жените. \r\n\r\n Целта му е да постави на преден план липсата на институционална рамка, в която насилието, основано на пола, да бъде третирано като отделна категория, изискваща специфични контрамерки, посочват организаторите. \r\n\r\n Проверка на bTV показва, че сигналите за домашно насилие у нас се увеличават. По данни на правосъдното министерство всяко трето убийство на жена е извършено от партьора ѝ. През последната година над 2000 жени са потърсили помощ заради домашно насилие. \r\n\r\n Другият протест е на майките на деца с увреждания, които излизат на автошествие. То е срещу избора на лидера на НФСБ Валери Симеонов за зам.-председател на Народното събрание. Автошествието ще премине през „Орлов мост”, а автомобилите ще обикалят и кръговото кръстовище при 4-ти километър. \r\n\r\n Още в края на миналата седмица обидени майките на деца с увреждания от „Системата ни убива” поискаха той да подаде оставка и излязоха на протест пред парламента. \r\n\r\n В същото време днес се готви и демонстрация в защита на Валери Симеонов. Тя е обявена на 12 ч. пред Народното събрание като протест на браншови организации. \r\n \n\t\t\t\t\t\t", "date": "2019.11.25", "title": "Два протеста блокират София тази вечер"}
{"url": "http://www.bnews.bg/article/264492-teylar_suift_specheli_priza_izpalnitel_na_desetiletieto", "text": "\n Тейлър Суифт подобри рекорд на Майкъл Джексън, след като спечели общо шест награди на церемонията на Американските музикални награди. \r\n\r\n Награждаването се състоя през изминалата вечер в театър „Майкрософт” в Лос Анджелис, предаде БТА. \r\n\r\n Певицата беше обявена за изпълнител на годината, за най-добра поп/рок изпълнителка, за най-добра съвременна изпълнителка, най-добра изпълнителка на десетилетието. \r\n\r\n Суйфт грабна и още две награди - за най-добър поп/рок албум на годината за „Lover” и за най-добро видео - това към песента „You need to calm down”. \r\n\r\n Преди церемонията Суифт имаше общо 23 Американски музикални награди, печелени в различни години. С новите шест тя подобри рекорда на Майкъл Джексън, който имаше общо 24 награди. \r\n\r\n Родената в щата Пенсилвания Суифт произнесе емоционална благодарствена реч пред просълзените си родители. \r\n\r\n Певицата Били Айлиш грабна две награди - за нов изпълнител на годината и за най-добър изпълнител на алтернативна музика. \r\n\r\n Звездата Лизо, която неотдавна получи най-много номинации за \"Грами\", си тръгна от церемонията с празни ръце. \r\n\r\n В категорията за най-добър дует бе избрана песента „Senorita” на Шон Мендес и Камила Кабело. \r\n\r\n Рапърът Пост Малоун, който бе с най-много номинации - 7, спечели приза за най-добър рап/хип-хоп албум за „Hollywood's Bleeding”. \r\n\r\n Карди Би грабна наградата за любим рап/хип-хоп изпълнител, а за най-добра рап/хип-хоп песен бе отличен дуетът на Лил Нас Екс и Били Рей Сайръс „Old Town Road”. \r\n \n\t\t\t\t\t\t", "date": "2019.11.25", "title": "Тейлър Суифт спечели приза \"Изпълнител на десетилетието\""}
