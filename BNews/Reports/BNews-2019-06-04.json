{"url": "http://www.bnews.bg/article/261417-nad_50_gradusa_po_tselziy_v_indiya_otne_zhivota_na_desetki", "text": "\n\r\nВ последните няколко дни температурата в Северна Индия надвиши 50 градуса по Целзий по време на гореща вълна, която отне живота на повече от 20 души за около три седмици, съобщават медии. \r\n\r\nНа места температурата достигна 50,6 градуса по Целзий. \r\n\r\nЕксперти от Центъра за наука и околна среда в Индия вярват, че горещината може да е проявление на екстремно метеорологично явление. Засилващите се горещи вълни са в резултат на увеличаващите се световни температури от климатичните промени, отбелязват учените. \r\n\r\nИндийската метеорологична служба предвижда рекордните температури да се запазят още една седмица. \r\n\r\nМного градове алармират за риск от недостиг на вода заради възникналото засушаване. \n\t\t\t\t\t\t", "date": "2019.06.04", "title": "\r\nНад 50 градуса по Целзий в Индия отне живота на десетки"}
{"url": "http://www.bnews.bg/article/261413-chestito_tokat_poskapva_s_3_5_parnoto_s_4_5", "text": "\n Комисията за енергийно и водно регулиране (КЕВР) обсъди на открито заседание цените на тока и парното от 1 юли. В последните си доклади КЕВР предвижда поскъпване на тока средно с 3.5% за страната и на топлоенергията - с 4.5 на сто. \r\n\r\n Регулаторът предлага електроенергията да поскъпне в Западна България с 3,64%, за Северна България - 3,38%, Югоизточна България - 3,06%. \r\n\r\n КЕВР предлага парното в София да поскъпне с 4,3% от юли. В Габрово регулаторът предвижда 12,3% увеличение, въпреки дружеството там поиска 108% повишаване на парното. \r\n\r\n В Разград цената на парното, която предлага КЕВР е най-голяма - 17,53%. В Пловдив предвижда 7,04%, в Плевен малко над 6%. В Бургас - 7,04%, във Враца и Велико Търново ще скочи с над 7%, ако се вземе окончателно решение за това в края на юни. \r\n\r\n Според омбудсмана Мая Манолова покачване на цените е неосновано и несправедливо спрямо българските граждани като се има предвид, че последното увеличение беше през октомври миналата година. Оттогава цената на природния газ не се е увеличавала на международните пазари, така че основание за повишаване няма. Омбудсманът посочи още, че продължава да намалява произведеното и разпределеното количество топлоенергия, увеличават се загубите и намаляват ремонтите по инфраструктурата на топлоенергията. \r\n\r\n Новите цени на парното и тока трябва да влязат в сила от 1 юли, а в края на този месец се очаква КЕВР да вземе окончателно решение. \r\n\r\n \"Ако се съобразим с енергийните дружества, парното и токът ще поскъпнат с над 50%\". Това каза председателят на Комисията за енергийно и водно регулиране (КЕВР) доц. Иван Иванов пред журналисти след заседание на енергийния регулатор. \r\n \n\t\t\t\t\t\t", "date": "2019.06.04", "title": "Честито! Токът поскъпва с 3,5%, парното - с 4,5%"}
{"url": "http://www.bnews.bg/article/261408-partiyata_na_orban_iska_da_ostane_v_enp", "text": "\n Дясната партия на унгарския премиер Виктор Орбан ФИДЕС заяви, че иска да остане в редиците на консервативната Европейска народна партия (ЕНП). С това тя прави обратен завой след евроизборите миналия месец, съобщи БТА. \r\n\r\n „Смятам, че така е най-добре за нас. За ЕНП също е най-добре да ни задържи\", заяви министърът в кабинета на премиера Гергей Гуляш. \r\n\r\n ЕНП замрази членството на ФИДЕС за неопределено време заради негативна кампания в Унгария преди евроизборите срещу председателя на Европейската комисия Жан-Клод Юнкер. \r\n\r\n Миналия месец Орбан каза, че ФИДЕС ще напусне ЕНП по собствено желание, ако ЕНП реши да състави центристки блок със социалдемократите, Зелените и либералите в Европейския парламент. \r\n\r\n По думите му тогава, ФИДЕС трябваше да влезе в съюз с крайната десница в Европейския парламент. „Има въпроси, по които можем да сътрудничим със социалдемократите, Зелените и либералите”, добави Гуляш. \r\n\r\n Въпреки това ФИДЕС продължава да е против номинацията от ЕНП на германския консервативен депутат Манфред Вебер за председател на Европейската комисия. \r\n\r\n Вебер, който беше председател на ЕНП в последния ЕП, влезе в сблъсък с ФИДЕС и подкрепи замразяването на членството на партията през март. \r\n\r\n Според Гуляш ЕНП трябва да номинира друг лидер от консервативния лагер за бъдещ ръководител на ЕК - един от най-висшите постове в ЕС. \r\n \n\t\t\t\t\t\t", "date": "2019.06.04", "title": "Партията на Орбан иска да остане в ЕНП"}
{"url": "http://www.bnews.bg/article/261411-yazovir_preliva_kray_provadiysko_selo_evakuirat_hora", "text": "\n Обитателите на 20 къщи ще бъдат евакуирани в провадийското село Тутраканци, след като близко разположен язовир започна да прелива, съобщи за bTV кметът Росен Горанов. \r\n\r\n От 1 час е започнала процедурата по извеждане на около 20-имата обитатели на постройките. Те са разположени най-близко до стената. \r\n\r\n Има опасения, че тя може да поддаде. \r\n\r\n Язовирът е неголям, с площ от около 30 дка. \r\n \n\t\t\t\t\t\t", "date": "2019.06.04", "title": "Язовир прелива край провадийско село, евакуират хора"}
{"url": "http://www.bnews.bg/article/261414-prokuraturata_razporedi_troyna_proverka_za_nadvzetite_partiyni_subsidii", "text": "\n Прокуратурата разпореди тройна проверка за надвзетите партийни субсидии. На финансовия министър е дадено указание да осигури връщане на надвзетите над 6 милиона лева в бюджета. Паралелно депутатите приеха и законодателно предложение по темата.  \r\nВ края на май стана ясно, че вместо да получат 32 милиона лева, партиите на държавна издръжка са се разписали общо срещу 38 милиона и 600 хиляди. \r\n\r\n Затова започва тройна проверка по случая - на прокуратурата, сметната палата и министерство на финансите. \r\n\r\n Главният прокурор е поискал \"Да започнат незабавни действия за събиране и възстановяване на изплатените в повече суми на партиите\". За целта днес правната комисия на парламента разгледа и законопроект за връщането на парите, внесен от кабинета. \r\n\r\n Зам.-министър на финансите - Росица Велкова, предложи да се върнат или прихванат парите. \r\n\r\n От БСП бяха за връщането, но продължиха да оспорват мотивите.  \r\nФилип Попов отбеляза, че големият отсъстващ е Министерството на финансите и заключенията на прокуратурата не са в негова полза. „Искаме оставката на Владислав Горанов”, заяви още Филип Попов. \r\n\r\n Видя се, че грешката не е в закона, а в министерство на финансите, отбеляза и депутатът от БСП – Крум Зарков. \r\n\r\n Правосъдният министър обяви, че грешката не е в квадратчето \"не подкрепям никого\", а в процентите на малките партии под един процент, чиито избиратели са били \"броени\" към другите партии, за да се достигне сметката от 100% от гласувалите. \r\n\r\n Министър Данаил Кирилов уточни, че премиерът Борисов му е казал да отговори на искането на БСП за оставката на Владислав Горанов с категорично „не”.  \r\nЗаконът беше подкрепен единодушно. За партиите, които продължават да имат субсидия, ще се направи прихващане от бъдещите им субсидии. За тези, които вече не взимат обаче, все още няма яснота как точно ще се съберат държавните пари. \r\n \n\t\t\t\t\t\t", "date": "2019.06.04", "title": "Прокуратурата разпореди тройна проверка за надвзетите партийни субсидии"}
{"url": "http://www.bnews.bg/article/261415-izsledvat_kravta_na_detsa_i_zheni_zhiveeshti_blizo_do_katedralata_notr_dam", "text": "\n Парижката регионална служба по здравеопазването ще направи изследвания на кръвта на деца под седем години и на бременни жени, живеещи близо до катедралата \"Нотр Дам\", съобщава БТА. \r\n\r\n Изследванията ще бъдат направени заради опасения дали вследствие на пожара на знаменитата парижка катедрала не се е стигнало до замърсяване с олово, което да причини здравни проблеми на граждани на френската столица. \r\n\r\n При пожара на 15 април във въздуха над Париж бяха отделени тонове токсично олово, което после падна на повърхността на земята под формата на прах. Парижката здравна служба съобщи, че е регистрирала случай на дете с ниво на съдържание на олово в кръвта над допустимата норма. При изследване на почвата и на някои административни сгради в района на катедралата също са били засечени високи нива на съдържание на олово. Въпреки това, според здравната служба, резултатите от тези изследвания не значат, че има риск за качеството на въздуха в Париж. \r\n\r\n Парижките власти са започнали разчистване на оловния прах в района на предния двор на \"Нотр Дам\".  \r\n \n\t\t\t\t\t\t", "date": "2019.06.04", "title": "Изследват кръвта на деца и жени, живеещи близо до катедралата \"Нотр Дам\""}
{"url": "http://www.bnews.bg/article/261416-tramp_podkrepi_brekzit_i_poiska_fenomenalna_targovska_sdelka_s_velikobritaniya", "text": "\n САЩ желаят да сключат \"феноменално\" търговско споразумение с Великобритания щом напусне ЕС. \r\n\r\n Това заяви президентът на Съединените щати Доналд Тръмп по време на пресконференция с премиера на Великобритания Тереза Мей, която в петък се оттегля от властта. \r\n\r\n Тръмп поясни, че всичко е на масата по време на преговорите за търговско споразумение с Великобритания. \r\n\r\n Има потенциал за споразумение, което ще удвои и дори ще утрои търговията между двете държави, смята той. \r\n\r\n Мей отбеляза, че с Тръмп са се съгласили, че искат амбициозно търговско споразумение след Брекзит. Но Мей подчерта, че ще има споразумение само ако двете държави се договорят. \r\n\r\n По време на пресконференцията Тръмп нападна кмета на Лондон Садик Хан и лидера на Лейбъристката партия Джереми Корбин. Той гледа на тях като на \"негативна сила\". Американският президент разкри, че е отклонил покана на Корбин за среща. Но се изказа ласкаво за Борис Джонсън и Джереми Хънт, които са кандидати за лидер на Консервативната партия. \r\n\r\n Мей и Тръмп похвалиха \"специалните отношения\" между Великобритания и САЩ. Според държавния глава съюзът между САЩ и Великобритания е най-великият, който светът някога е виждал \r\n\r\n Президентът на САЩ подкрепи Брекзит и повтори, че Лондон трябва да съди ЕС. \r\n\r\n Американският лидер обяви, че вчера хиляди хора по улиците на Лондон са го посрещнали. Той определи като \"фалшива\" новина информацията за протести срещу него вчера, а днешните според него са много малки. \r\n\r\n \r\n\r\n -Двамата са постигнали съгласие, че Великобритания и САЩ ще преговарят за амбициозно търговско споразумение след Брекзит; \r\n\r\n Тръмп призова страните членки на НАТО да увеличат парите за отбрана; \r\n\r\n -Тръмп очаква САЩ и Великобритания да сключат \"феноменално\" търговско споразумение; \r\n\r\n -Американският лидер отказа разговори с лидера на Лейбъристката партия Джереми Корбин; \r\n\r\n -Президентът на САЩ вярва, че Обединеното кралство трябва да напусне ЕС; \r\n\r\n -Тръмп заплаши Мексико с още мита; \r\n\r\n -Държавният глава одобри Борис Джонсън и Джереми Хънт за бъдещи лидери на Консервативната партия. \r\n \n\t\t\t\t\t\t", "date": "2019.06.04", "title": "Тръмп подкрепи Брекзит и поиска “феноменална” търговска сделка с Великобритания"}
{"url": "http://www.bnews.bg/article/261409-boris_dzhonsan_otkaza_na_tramp", "text": "\n Американският президент Доналд Тръмп, който е на държавно посещение във Великобритания, е имал днес 20-минутен разговор по телефона с Борис Джонсън, смятан за фаворит в надпреварата за приемник на премиерката Тереза Мей, която обеща да подаде оставка на 7 юни, предаде Ройтерс, цитиран от БТА.  \r\n\r\n Джонсън е отклонил поканата за среща лице в лице с госта поради предварително поет друг ангажимент, според политическия редактор на телевизия Ай Ти Ви Робърт Пестън.  \r\nПреди да пристигне във Великобритания Тръмп обсипа Джонсън с похвали, като каза, че бившият кмет на Лондон и бивш външен министър би свършил \"много добра работа\" като следващ премиер. \r\n\r\n Позовавайки се на източник, близък до Джонсън, Пестън каза, че Тръмп е предложил да се срещнат лично. Джонсън обаче трябвало да присъства на събитие с участието на други претенденти от Консервативната партия за поста на Мей по-късно днес. Според същия източник разговорът между Тръмп и Джонсън бил приятелски и продуктивен.  \r\nПрезидентът на САЩ е поискал среща с британския министър на околната среда Майкъл Гоув, който също е сред претендентите за поста на премиерката Тереза Мей, предаде ДПА, като се позова на Би Би Си. \r\n \n\t\t\t\t\t\t", "date": "2019.06.04", "title": "Борис Джонсън отказа на Тръмп"}
{"url": "http://www.bnews.bg/article/261410-arestuvaha_dvama_vrachani_strelyali_s_pistolet_vav_vidinsko", "text": "\n Двама мъже са задържани заради стрелба с пистолет в село Воднянци. Това съобщиха от ОДМВР - Видин. На 3 юни около 14.15 часа пред магазин в село Воднянци неизвестно лице грубо нарушило обществения ред, възпроизвеждайки няколко изстрела с пистолет. В хода на предприетите незабавни оперативно-издирвателни мероприятия полицейски служители установили до язовира в землището на селото двама мъже от Враца – на 38 и 66 години, съпричастни към деянието. По-възрастният доброволно предал на полицаите законно притежаван от него пистолет „ТТ“ и пистолет с надпис “Blow”.  \r\n\r\n При последвалото претърсване в автомобил „Сузуки Витара“ с врачанска регистрация, собственост на по-младия мъж, разследващите открили и иззели 21 незаконно притежавани боеприпаси (патрони кал.12). На около 50 метра от колата до каменен зид в сак била открита едноцевна пушка и гилза. Двамата мъже са задържани за срок до 24 часа и приведени в ареста на РУ - Белоградчик. Работата на разследващите продължава в рамките на образувано по случая досъдебно производство. \r\n \n\t\t\t\t\t\t", "date": "2019.06.04", "title": "Арестуваха двама врачани, стреляли с пистолет във Видинско"}
{"url": "http://www.bnews.bg/article/261412-proliven_dazhd_navodni_pazardzhik", "text": "\n Проливен дъжд в Пазарджик наводни улици и тротоари. Поради интензивния валеж за кратко по един от големите булеварди „Цар Шишман“ пътното платно се покри с около 10 см вода. Много от шофьорите спряха и изчакаха бурята да премине. \r\n\r\n Сериозни завирявания – около 20 см, има и по улица „Есперанто“, а също и по главния булевард „България“, уточнява \"Фокус\". Трафикът в града е затруднен. Дъждът е придружен от вятър и гръмотевици, които за кратко причиниха спиране на електричеството на различни места, но впоследствие електрозахранването бе възстановено. В момента дъждът продължава, но е значително по-слаб. \r\n \n\t\t\t\t\t\t", "date": "2019.06.04", "title": "Проливен дъжд наводни Пазарджик"}
{"url": "http://www.bnews.bg/article/261407-1_6_mlrd_za_f_16_ne_e_kraynata_tsena", "text": "\n Нотификацията за продажбата на F-16 на България включва като цена на програмата 1,6 милиарда долара, но това не е крайната цена. Действителните окончателни разходи на програмата ще се основават на окончателните български изисквания. Това подчертаха в официална позиция от посолството на САЩ у нас, след като американският Конгрес обяви, че е одобрил финансовата рамка по проекта. \r\n\r\n „Важно е да се отбележи, че цената, цитирана във формалната нотификация до Конгреса, не е окончателната цена на програмата. Държавният департамент и Министерството на отбраната на САЩ дават възможност за горна граница във всички нотификации, в случай че чуждестранните партньори разширят обхвата на програмата извън първоначално заявеното. Това избягва необходимостта от промени в нотификацията до Конгреса и намалява времето, необходимо за приключване на чуждестранна военна продажба”, пишат от посолството. \r\n\r\n По-рано днес военният министър Красимир Каракачанов коментира, че „реалистичната цена” на новите самолети е около 2 млрд. лв., с близо 1 млрд. по-малко от посоченото в нотификацията. \r\n\r\n Пакетът включва стойността на осемте самолета с пълен комплект въоръжение \"въздух-въздух\" и \"въздух-повърхност\", всички допълнителни системи на самолета, както и бъдещите модернизации и нововъведени оръжейни системи. \r\n\r\n „След като процесът по уведомяване приключи, Министерството на отбраната на САЩ ще предостави предложение за сключване на сделка. На този етап ще започнат окончателни преговори и българското правителство може да преразгледа или предефинира изискванията, преди да се стигне до крайната цена”, посочват от посолството. \r\n \n\t\t\t\t\t\t", "date": "2019.06.04", "title": "$1,6 млрд. за F-16 не е крайната цена"}
{"url": "http://www.bnews.bg/article/261404-industrialtsi_i_merkel_si_razmenyat_kritiki", "text": "\n Германският канцлер Ангела Меркел беше подложена на сериозна критика от мощна индустриална федерация във вторник, което добави още неприятностите за нейното коалиционно правителство, което вече е в криза. Това съобщи БГНЕС. \r\n\r\n \"Голямата коалиция\" на консервативния ХДС на Меркел и лявоцентристката Социалдемократическа партия (СДП) \"пропиля голяма част от доверието ... \", каза Дитер Кемпф, ръководител на Федерацията на германската индустрия (BDI) на конференция в Берлин. \r\n\r\n Вместо действие, правителството застана на позицията на „слабото прилагане на частични социални политики и нездравословно ниво на преразпределение“, добави Кемпф. \r\n\r\n Той посочи европейските избори миналия месец, на които двете традиционно масови партии бяха наказани от избирателите и възхода на екологичните Зелени, които удвоиха своя резултат в сравнение с предишните евроизбори до над 20%. \r\n\r\n \"Коалицията е загубила много от подкрепата на хората, включително от тази на бизнессредите и по-младото поколение\", допълни Кемпф. \r\n\r\n Докато шефът на BDI многократно призоваваше за намаляване на данъците, за да се увеличи конкурентоспособността на Германия, той каза, че \"компаниите очакват отговори\", особено по отношение на политиката в областта на климата. \r\n\r\n Следващи едно след друго правителства на Меркел се борят да балансират планираното оттегляне от ядрената енергия до 2022 г. с прекратяване на използването на изкопаеми горива като въглища и изграждане на нова електрическа инфраструктура. \r\n\r\n Меркел - на власт от 2005 г. - се бори да удържи коалицията си, след като лидерът на СДП Андреа Налес неочаквано се оттегли в неделя, като постави открит въпроси за това дали левицата ще продължи да подкрепя канцлера. \r\n\r\n Но лидерът на Германия не се е отказа да изстреля залп от своя страна срещу автомобилната индустрия, след като се качи на подиума след Кемпф. \r\n\r\n От създаването на коалицията през март 2018 г. \"не съм преброила колко часа съм изразходвала заради загубата на доверие в автомобилната индустрия\" заради вредните емисии от дизелови двигатели, каза Меркел. \r\n\r\n \"Ние имаме обща отговорност. Доверието във федералното правителство е важно, но доверието в индустрията също е важно\", добави тя. „ Само заедно ние можем да управляваме това.“ \r\n \n\t\t\t\t\t\t", "date": "2019.06.04", "title": "Индустриалци и Меркел си разменят критики"}
{"url": "http://www.bnews.bg/article/261398-mega_delo_chetirima_balgari_na_sad_v_rumaniya_za_shteti_ot_45_mln_evro", "text": "\n Четирима българи и румънец ще бъдат съдени в Румъния по обвинения за нанесени щети в размер на 45 милиона евро. \r\n\r\n Обвиняемите са сключили договори с разплащателната агенция APIA към румънското министерство на земеделието за доставка на бяло брашно и слънчогледово олио по програма за раздаване на храни на хора в затруднено положение. Те обаче са доставили само 30% от необходимото количество. Българската фирма е трябвало да достави 36 250 тона бяло брашно в пакети от по един килограм и 17 170 070 литра олио в еднолитрови бутилки. \r\n\r\n Иван Танев и Мила Георгиева, които са ръководили другите двама българи, са обвинени в подстрекаване към използване или недобросъвестно представяне на фалшиви, неточни и непълни документи. Адвокат Снежинка Стойкова и Стефка Стоева, която е представяла българската фирма на територията на Румъния, са обвинени в използване или недобросъвестно представяне на фалшиви, неточни или непълни документи. \r\n\r\n Румънският гражданин, който също е ответник по делото - Сорин Адриан Гъздак, е управител на румънска фирма. \r\n \n\t\t\t\t\t\t", "date": "2019.06.04", "title": "МЕГА ДЕЛО: Четирима българи на съд в Румъния за щети от 45 млн. евро"}
{"url": "http://www.bnews.bg/article/261401-hvanaha_kamion_prevozvasht_golyamo_kolichestvo_aktsizni_stoki_v_narushenie", "text": "\n Митнически служители от Главната дирекция \"Митническо разузнаване и разследване\" са открили камион, превозващ в нарушение на Закона за акцизите и данъчните складове голямо количество акцизни стоки. Това съобщават от Агенцията \"Митници\". \r\n\r\n При \"роуд стоп\" проверка в района на Тетевен митническите служители са спрели камион с българска регистрация. В него са открити 12 902 кутии /258 040 къса/ бездимни цигари, 205 къса пури, 3,580 кг тютюн за пушене и половин килограм тютюн за наргиле, всичките с валиден български бандерол, както и 76 кутии /1498 къса/ цигари с български бандерол с изтекъл срок на валидност. Установено е, че фирмата собственик на превозното средство не е подала уведомление за идентификационните данни на автомобила за извършване на разносна търговия.  \r\n\r\n По случая ще бъде образувано административнонаказателно производство.  \r\n \n\t\t\t\t\t\t", "date": "2019.06.04", "title": "Хванаха камион, превозващ голямо количество акцизни стоки в нарушение"}
{"url": "http://www.bnews.bg/article/261400-do_1_yuli_puskat_dvizhenieto_po_viadukt_razliv_na_magistrala_hemus", "text": "\n За улеснение на трафика до 1 юли ще бъде пуснато движението по виадукта \"Разлив\" на 51-и км на автомагистрала \"Хемус\", съобщиха от Министерството на регионалното развитие и благоустройство. \r\n\r\n В момента в ремонт са връхната конструкция и долното строене на дясното платно. Предстои полагането на хидроизолация и асфалт. След 1 юли остават довършителни работи от долната страна на съоръжението, които ще приключат в края на годината. Те обаче няма да затрудняват трафика. \r\n\r\n За възстановяване на състоянието на виадукта, който в резултат на дългогодишната си експлоатация е силно амортизиран, държавната компания \"Автомагистрали\" ЕАД изгражда нови стоманобетонови плочи и тротоари, монтира дилатационни фуги, чугунени отводнители и колекторна система. Лявото платно на съоръжението беше ремонтирано през 2017 г. \r\n\r\n В началото на юли трябва да приключи работата по пътното платно и ще бъде пуснато движението по още един от виадуктите на АМ \"Хемус\" - при км 37+920 . \r\n\r\n Движението по други два виадукта на АМ \"Хемус\" - \"Потоп\" и \"Коренишки дол\", ще бъде възстановено до края на ноември 2019 г. \r\n\r\n Текущият ремонт на виадукт \"Потоп\" е заради цялостното му лошо състояние. Строителните работи включват премахване на съществуващата настилка и пластовете под нея до горния ръб на стоманобетонната плоча. \r\n\r\n Изграждат се нов изравнителен бетон и нови тротоарни блокове, ще има и нова хидроизолация. \r\n\r\n Спешният ремонт на виадукт \"Коренишки дол\" включва строителни работи по двете платна, носещите стълбове и основите. \r\n\r\n Ремонтираните виадукти ще отговарят на най-високите европейски критериите за устойчивост при земетресение. \r\n \n\t\t\t\t\t\t", "date": "2019.06.04", "title": "До 1 юли пускат движението по виадукт \"Разлив\" на магистрала \"Хемус\""}
{"url": "http://www.bnews.bg/article/261399-otkriha_nova_zloveshta_nahodka_svarzana_sas_seriyniya_ubiets_ot_kipar", "text": "\n След няколкоседмично издирване кипърските власти днес са открили трети куфар, в който се предполага, че се намират останките на още една жертва на серийния убиец, задържан в през април, съобщи кипърското електронно издание \"Филелефтерос\".  \r\nВ края на април и началото на май властите откриха в токсичното Червено езеро близо до медна мина два куфара, съдържащи останките на две от жертвите на убиеца. \r\nВ куфара, открит днес, се предполага, че е тялото на 29-годишната Марикар Валдес. Според сайта \"Политис\", цитиран от \"Катимерини\", тя е от Филипините. 35-годишен армейски капитан призна за общо седем убийства на жени, с които се бил свързал в сайтове за запознанства. Сред предполагаемите жертви са и две момичета - на 6 и на 8 години, които са дъщери на изчезналите. \r\nСмята се, че две от жертвите са от Филипините - майка и дъщеря. Майка и дъщеря от Румъния също са сред предполагаемите жертви на убиеца, както и една жена от Непал. Повечето от чужденките са работели като домашни помощнички на острова и са изчезнали между септември 2016 г. и август 2018 г. \r\nДосега в Червеното езеро бяха открити телата на 36-годишната румънка Ливия Флорентина Буня и на 8-годишната й дъщеря Елена, които според признанията на обвиняемия Никос Метаксас са били убити през септември 2017 г., припомня \"Катимерини\".  \r\n \n\t\t\t\t\t\t", "date": "2019.06.04", "title": "Откриха нова зловеща находка, свързана със серийния убиец от Кипър"}
{"url": "http://www.bnews.bg/article/261389-tsenata_za_iztrebitelite_ot_sasht_za_karakachanov_skochi_dvoyno", "text": "\n Американският Конгрес е одобрил финансовата рамка за придобиване на 8-те многоцелеви изтребители Ф-16 Блок 70 от България, съобщи военното ни министерство, като цитира сайта на Агенцията за сътрудничество в областта на отбраната и сигурността на САЩ. \r\n\r\n Изненадата в нея е, че пределният бюджет за новите самолети на практика се раздува двойно. Вместо определените от българския парламент 1,5 милиарда лева, а новата рамка е записана сумата от $1,673 млрд. (2,925 млрд. лева).  \r\n\r\n В съобщението на МО се казва, че в 16.15 ч. вашингтонско време (23.15 ч. българско време) на сайта на Агенцията е публикувано съобщение, в което се посочва, че Конгресът на САЩ е дал разрешение България да получи възможност за закупуване на цялостен пакет за 8 многоцелеви изтребителя Ф-16 Блок-70 на стойност 1,6 млрд. долара. \r\n\r\n Реално обаче тя е по-близо до 1,7 млрд. долара. \r\n\r\n Пакетът включва стойността на осемте самолета с пълен комплект въоръжение „въздух-въздух“ и „въздух-повърхност“, всички допълнителни системи на самолета, както и бъдещите модернизации и нововъведени оръжейни системи, пишат още от военното министерство. \r\n\r\n Според специализираното издание \"Аеро\" обаче това не е точно така, а страната ни е заявила силно окастрен боекомплект за своите F-16. \r\n\r\n Въоръжението „въздух-въздух” се изчерпва с 16 ракети за далечен бой AIM-120C-7 AMRAAM и 24 ракети за близък брой AIM-9X Sidewinder. Така за всеки свой F-16 България ще разполага с две AMRAAM и три Sidewinder, което е по-малко от боекомплект на самолет, пише изданието. \r\n\r\n Отделно се доставя една резервна система за самонасочване за AMRAAM, четири резервни системи за самонасочване за Sidewinder. Заявени са и осем учебни ракети AIM-9X и 16 учебни AIM-120 (това са габаритно-масови макети на ракетите с напълно функциониращи системи за насочване, използвани в учебните въздушни боеве). \r\n\r\n При въоръжението „въздух-земя” също нещата са повече от скромни. Търси се доставката на четири целеоказващи контейнера AN/AAQ-33 Sniper ATP, 24 броя свободнопадащи бомби Mk 82 (227 kg) с взриватели и шест инертни (учебни) бомби от същия тип, както и комплекти за преоборудването на тези боеприпаси в управляеми – 15 комплекта GBU-49 Enhanced Paveway II (комбинирано лазерно и GPS насочване) и още толкова GBU-54 Laser JDAM (комбинирано GPS и инерциално насочване). Освен това се иска и 28 малокалибрени управляеми боеприпаси GBU-39. Така реално България иска да получи едва 52 боеприпаса \"въздух - земя\" и целеоказващи контейнери, които позволяват тяхното използване на само четири от заявените осем F-16, посочва aeropress-bg.com. \r\n\r\n Посочените 1,673 млрд. долара са максималната финансова рамка на проекта за придобиване на нов тип многоцелеви изтребител от България. Тече двуседмичен срок, в който американското правителство ще предостави на българската страна проект на договор (LOA). В него очакваната цена за придобиване на осемте самолета с пакет от необходимите бойни способности ще бъде в рамките на 1,2 млрд. долара. След изтичане на двуседмичния срок и получаване на проекта на договор преговорният процес ще продължи, обясняват още от ведомството на Красимир Каракачанов.  \r\n\r\n България е решила да поиска допълнително оборудване и услуги, включително и пакет въоръжение „въздух-земя”. \r\n\r\n LOR е бил изпратен на 22 февруари 2019 г. В средата на март американската страна е заявила неформално, че поисканият от България пакет е на стойност около $1,5 млрд. Тогава военният министър Красимир Каракачанов хвърли в общественото пространство сумата от 2,5 млрд. лева, която Конгреса на САЩ можел да определи, като максимална. \r\n\r\n Това което България е поискала в рамките на изготвения LOR, е на реална стойност от около $1,4 - 1,5 млрд. (приблизително 2,4 - 2,6 млрд. лева). Подобна сума обаче е абсурдно висока за оправдаване пред данъкоплатците, затова и ще се гони намаляването ѝ по всички възможни начини, които реално се изчерпват с намаляване на заявеното (било то въоръжение, оборудване, обучение, логистика и други подобни).  \r\n\r\n Не е ясно и дали оценките на МО за по-ниска сума в обвързващата оферта ще се сбъднат, тоест, дали това са получени реални гаранции, има просто очаквания от наша страна или при посещението на българска делегация в началото на май вече са набелязани мерки за орязване на проекта и цената, коментират още от aeropress-bg. \r\n \n\t\t\t\t\t\t", "date": "2019.06.04", "title": "Цената за изтребителите от САЩ за Каракачанов скочи  двойно"}
{"url": "http://www.bnews.bg/article/261388-eto_koi_sa_kandidatite_za_shef_na_bnt_kato_nishto_koshlukov_shte_oglavi_televiziyata", "text": "\n СЕМ обяви имената на кандидатите за генерален директор на Българската национална телевизия, които са подали своите документи. \r\n\r\n Кандидатите са осем: Сашо Йовков, Никола Тодоров, Кръстю Вапцаров (Къци), Явор Симов, Сашо Диков, Радостслав Главчев, Емил Кошлуков и Стоил Рошкев. \r\n\r\n Новият генерален директор на БНТ ще бъде избран на 5 юли. До 25 юни ще бъдат оповестени допуснатите до процедурата, а допуснатите до събеседване – до 1 юли. Кандидатите ще представят концепциите си на 3 и 4 юли. Каменаров беше осъден на 1 година и 3 месеца условно с 3 години изпитателен срок и 600 лева глоба за шофиране с 1,6 промила алкохол в кръвта. \r\n\r\n Конкурсът за БНТ се обявява извънредно заради предсрочно прекратения мандат на Константин Каменров след влязла в сила осъдителна присъда. \r\n\r\n Сега и.д. генерален директор на БНТ е Емил Кошлуков. \r\n \n\t\t\t\t\t\t", "date": "2019.06.04", "title": "Ето кои са кандидатите за шеф на БНТ. Като нищо Кошлуков ще оглави телевизията"}
{"url": "http://www.bnews.bg/article/261405-radev_dade_na_ks_zakona_za_darzhavnata_sobstvenost", "text": "\n Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за държавната собственост, съобщиха от „Дондуков” 2. \r\n\r\n Текстовете предвиждаха по-бърза процедура за отчуждаване на имоти, предназначени за важни инфраструктурни обекти. Според президента, обаче, не е намерен балансът между интересите на държавата и на собствениците. \r\n\r\n Радев наложи вето на законопроекта, но управляващите го преодоляха в пленарна зала. \r\n\r\n В днешното съобщение от прессекретариата на държавния глава подчертават, че със сезирането на КС той отстоява своята позиция. \r\n \n\t\t\t\t\t\t", "date": "2019.06.04", "title": "Радев даде на КС Закона за държавната собственост"}
{"url": "http://www.bnews.bg/article/261392-chetirimata_italianski_tenori_zapochvat_svetovnoto_si_turne_ot_varna", "text": "\n С Концерт на „Четиримата италиански тенори“ Алесандро Д’Акриса, Федерико Сера, Федерико Паризи и Роберто Креска на 13 юни, стартира десетото издание на Опера в Летния театър – Варна 2019. \r\n\r\n „Четиримата италиански тенори“ ще пеят във Варна преди световното им турне. Сензационният квартет Алесандро Д’Акриса, Федерико Сера, Федерико Паризи и Роберто Креска ще поднесе най-известните италиански оперни арии и песни, наситени с романтика и драматизъм, искрящи с италианско остроумие и чар. Специално място в програмата е отредено на емоционалната песен „Viva Italia”, с която четиримата млади се покланят пред четиримата големи италиански тенори Енрико Карузо, Марио Ланца, Лучано Павароти и Андреа Бочели. \r\n\r\n С концерта на 13 юни, под диригентската палка на познатия във Варна Маестро Дерек Глийсън, музикален директор и диригент на Дъблинската филхармония, започва десетото издание на Опера в Летния театър – Варна 2019. \r\n \n\t\t\t\t\t\t", "date": "2019.06.04", "title": "Четиримата италиански тенори започват световното си турне от Варна "}
{"url": "http://www.bnews.bg/article/261406-11_godishen_e_priet_v_pirogov_sled_boy_v_uchilishte", "text": "\n Бой на деца в двор на училище на село Джурово. 11-годишно момче е с контузия на главата и на корема. Детето е било в безсъзнание, когато е пристигнал екипът на Спешна помощ.  \r\n\r\n Момчето е закарано в противошокова зала на \"Пирогов\". \r\n \n\t\t\t\t\t\t", "date": "2019.06.04", "title": "11-годишен е приет в \"Пирогов\" след бой в училище"}
{"url": "http://www.bnews.bg/article/261394-advokati_dadoha_tseliyat_es_na_sad_migratsionnata_politika_bila_prestaplenie_sreshtu_chovechestvoto", "text": "\n Международният наказателен съд в Хага бе призован от адвокати по международно право да разследва Европейския съюз (ЕС) за смъртта на хиляди мигранти в Средиземно море, предаде ДПА. \r\n\r\n Документ от 200 страници, съдържащ доказателства, беше предаден от адвокатите на съда в Хага. Те обвиняват ЕС в „престъпление срещу човечеството“. \r\n\r\n ЕС и неговите страни членки водят активна разубедителна миграционна политика от 2015 г., като съзнателно приемат смъртта на мигранти, се казва в документа. Хиляди мигранти се издавиха в Средиземно море от 2016 г. до 2018 г., пише в жалбата на адвокатите. \r\n\r\n Около 40 000 бежанци пък са се озовали в затворнически лагери в Либия. Там условията са много лоши и се извършват ужасни престъпления като убийства, изнасилвания, мъчения или робство, се казва още в документа. \r\n\r\n Адвокатите допълват, че ЕС знае за всички тези престъпления и продължава да работи с Либия, което го превръща в съучастник според международното наказателно право. Специална отговорност се приписва също на Германия, Италия и Франция. \r\n \n\t\t\t\t\t\t", "date": "2019.06.04", "title": "Адвокати дадоха целият ЕС на съд – миграционната политика била престъпление срещу човечеството"}
{"url": "http://www.bnews.bg/article/261393-pet_miliarda_dolara_lipsa_v_byudzheta_na_gartsiya", "text": "\n Европейската комисия ще публикува в сряда специален доклад за положението на гръцката икономика и за въздействието върху нея на пакет от държавни помощи за населението. В докладът обаче се споменава „дупка“ от 4,75 милиарда евро в бюджета на Гърция за двугодишния период 2019–2020 г. Кредиторите казват, че дефицитът е резултат от мерките, обявени наскоро от премиера Алексис Ципрас. \r\n\r\n От 1 февруари гръцкото правителство повиши минималната работна заплата с 11% от 586 на 650 евро. Беше премахната и още по-ниската ставка от 510 евро за млади хора на възраст под 25 години, наложена по искане на международни кредитори. За първи път от 10 години заплатата бе увеличена. В навечерието на изборите за Европейски парламент и местни органи на властта, правителството заяви, че намалява ДДС от 24% на 13% за заведенията за обществено хранене и на хранителните продукти и електроенергията, възстановява 13-та пенсия, като и отменя данъците върху ниските доходи. Възможността за данъчните облекчения Ципрас обясни с подобряване на ситуацията в икономиката. ДДС беше рязко увеличен през юли 2015 г. по време на тежка икономическа и финансова криза. Това доведе до увеличение на цените с повече от 9%. След намаляването на данъците веригите магазини съобщиха за намаляване на цените. Представителите на кредиторите прогнозират бюджетния дефицит в резултат на тези мерки да бъде почти 5 милиарда евро. По-специално бюджетният дефицит в доклада се изчислява на 1% от БВП (1,85 милиарда евро) за 2019 г. и 1,5% от БВП (2,9 милиарда евро) за 2020 г. \r\n\r\n Гръцкото правителство се ангажира да постигне първичен излишък от 3,5% от БВП. Що се отнася до предложението на правителството за намаляване на целевия показател на първичния излишък до 2,5% от 2020 г. до 2022 г., като се използва паричен резерв от 5,5 милиарда евро, то Еврокомисята, както се очакваше, обяви, че това не е в нейната компетенция и ще предаде проблема на Еврогрупата. В същото време докладът ще включва ясни предупреждения за недопустимостта на забавяния при осъществяването на необходимите реформи, чието изпълнение е свързано с връщането на доходите от гръцките облигации, съобщи каналът. Докладът ще се съсредоточи върху програмата за приватизация, необслужваните банкови заеми и набирането на персонал в публичния сектор. През последните две години гръцкото правителство възстановява работни места, които по-рано бяха съкратени по искане на кредитори. \r\n \n\t\t\t\t\t\t", "date": "2019.06.04", "title": "Пет милиарда долара липса в бюджета на Гърция"}
{"url": "http://www.bnews.bg/article/261390-partiite_vrashtat_izplatenite_im_v_poveche_milioni", "text": "\n Министърът на финансите Владислав Горанов има 30-дневен срок, за да поправи неправомерно по-високите субсидии, които са получили политическите партии. Според разпореждането на прокуратурата Горанов трябва да започне действия за събиране и възстановяване на изплатените в повече суми по годишните субсидии на правоимащите партии за периода 2016 г.- 2018 г. Трябва и да се организира стриктно спазване на чл.25- 28 от ЗПП, така че те да получават реално определения им по закон размер на партийната субсидия. \r\n\r\n Върховна административна прокуратура, която провери изнесената информация в Шоуто на Слави\", че партиите всъщност са получили не 11 на глас, а над 13 лв. и че методиката на изчисляване на субсидиите, всъщност противоречи на закона. Шоуто на Слави се позова на получена от МФ информация, но главният прокурор Сотир Цацаров веднага се самосезира и разпореди проверка. \r\n\r\n Върховна административна прокуратура е сезирала и Сметната палата да осъществи финансов контрол, както и Върховна касационна прокуратура предвид събраните данни за извършени престъпления от общ характер от служители на Министерство на финансите. \r\n\r\n Припомняме, че според оповестеното от \"Шоуто на Слави\" реално изплатената субсидияе от 38 684 384 лв. т. е. с 6 519 540 лв. повече. \r\n\r\n Проверката на ВАП води до извода, че на петте политически партии и коалиции - ГЕРБ, БСП за България, Обединени патриоти, ДПС и \"Воля\" - неправилно са изплатени суми и в нарушение на разпоредбите на чл. 25, чл. 26 и чл. 27 от Закона за политическите партии /ЗПП/. От БСП вече обявиха, че са готови да върнат надвзетото, но отхвърлиха всякакви други въпроси.  \r\n\r\n По същия незаконосъобразен начин е формирана и разпределена субсидията за политическите партии, по които не са представени в Народното събрание, но са получили не по-малко от едно на сто от всички действителни гласове на последните парламентарни избори - такава е партия \"Възраждане\" \r\n \n\t\t\t\t\t\t", "date": "2019.06.04", "title": "Партиите връщат изплатените им в повече милиони "}
{"url": "http://www.bnews.bg/article/261391-shvedski_sad_otkaza_arest_za_asandzh", "text": "\n Съдът в шведския град Упсала отхвърли искането на прокуратурата за задочен арест на основателя на Уикилийкс Джулиан Асандж. В Швеция той е заподозрян за изнасилване. \r\n\r\n Предварителното разследване, което започна през 2010 г., беше прекратено през 2017 г. - тогава Асандж пребиваваше в посолството на Еквадор в Лондон. \r\nПрез месец май тази година прокуратурата в Швеция възобнови делото и поиска да бъде издадена европейска заповед за арест на основателя на Уикилийкс. Съдът мотивира отказа си с аргумента, че той е само \"заподозрян\". По-рано адвокатът му определи като несъразмерна мярка евентуален арест на Асандж с цел да бъде разпитан. Той беше арестуван от британската полиция на 11 април, след като Еквадор го лиши от предоставеното убежище в посолството си в Лондон заради нарушаване на международни конвенции от негова страна. Основанието беше заповед за арест от юни 2012 г., издадена заради неявяването на Асандж на съдебно заседание. На 1 май съдът в Лондон го осъди на 50 седмици затвор. \r\n\r\n Междувременно американското правосъдно министерство му повдигна обвинение в сговор с Челси Манинг с цел атака срещу правителствен компютър, съдържащ секретна информация. Става дума за това, че Асандж е помогнал на бившия аналитик от американското разузнаване да разбие паролата на компютрите на Пентагона и да похити секретна информация, която впоследствие е публикувана в Уикилийкс. Същевременно над 70 британски депутати подписаха петиция основателят на Уикилийкс да бъде екстрадиран в Швеция, където може да бъде възобновено делото срещу него по обвинение в изнасилване. Еквадорският министър на външните работи посочи като основна причина за лишаването на Асандж от убежище многократната му намеса в политиката на други държави, която застрашава отношенията на Еквадор с тези страни. \r\n\r\n   \r\n \n\t\t\t\t\t\t", "date": "2019.06.04", "title": "Шведски съд отказа арест за Асандж"}
{"url": "http://www.bnews.bg/article/261386-shefat_na_kiberprestapleniyata_v_gdbop_sas_stryaskashti_razkritiya_za_bum_na_pedofili", "text": "\n От началото на годината имаме задържани над 25 лица, които са злоупотребявали сексуално с деца, така че работим доста активно в тази посока. Това заяви пред БНТ началникът на отдел ''Киберпрестъпления'' към ГДБОП Явор Колев. \r\n\r\n ,,Няма статистика къде има най-много педофили. Навсякъде на територията на България има такива хора, тъй като достъпът до интернет дава възможност на такива хора да им ''паднат задръжките'' и да търсят сексуални контакти с деца, основно чрез профили във Фейсбук'. Основната отговорност е на родителите, защото те са тези, които трябва да знаят какви сайтове и развлекателни платформи посещават децата. Родителите трябва ежедневно да разговарят с децата си'', коментира Колев. \r\n\r\n ,,От нашите наблюдения можем да заключим, че когато детето е станало жертва на сексуална злоупотреба, едва тогава се разбира - когато на практика то вече е в безизходица. Ето защо е важно да има изградено много силно доверие между родителите и детето. Необходимо е да се възпитават в безопасно поведение в интернет, за да знаят какви са опасностите, които дебнат там'', допълни още той. \r\n \n\t\t\t\t\t\t", "date": "2019.06.04", "title": "Шефът на \"Киберпрестъпленията\" в ГДБОП със стряскащи разкрития за бум на педофили"}
{"url": "http://www.bnews.bg/article/261385-zapochva_priemat_na_parvoklasnitsi_v_sofiya", "text": "\n Започва приемът на бъдещите първокласници в София, съобщава Нова телевизия. \r\n\r\n През следващата учебна година те ще са над 10 500. \r\n\r\n Първото класиране излезе в късния следобед вчера. Родителите на приетите деца имат срок от днес до четвъртък включително, за да ги запишат в избраните училища. \r\n\r\n На 6 юни ще бъдат обявени свободните места от второто класиране. В случаите, в които няколко деца са с равен брой точки, но местата са ограничени, ще се тегли жребий. \r\n \n\t\t\t\t\t\t", "date": "2019.06.04", "title": "Започва приемът на първокласници в София"}
{"url": "http://www.bnews.bg/article/261397-otnovo_zhalt_kod_dovechera_valezhite_spirat", "text": "\n И днес ни очакват значителна облачност и дъждове. \r\n\r\n Главно в Западна и Централна България краткотрайните валежи, на места, отново ще са интензивни, придружени с гръмотевици, градушки и временно усилване на вятъра. Привечер валежите ще отслабват и на много места ще спрат. \r\n\r\n Жълт код за обилни валежи и гръмотевични бури отново е обявен за цяла Западна България. Той е в сила за 15 области – Видин, Монтана, Враца, Плевен, Габрово, Ловеч, София и София-област, Перник, Кюстендил, Благоевград, Пловдив, Пазарджик, Смолян и Кърджали. По Черноморието облачността ще е разкъсана, на места ще има превалявания от дъжд и гръмотевици. Ще духа слаб до умерен вятър от изток-югоизток. Максимални температури на въздуха: 21-24 градуса. \r\n\r\n Над източните райони облачността временно ще се разкъсва и намалява. Максималните температури ще са между 20 и 25 градуса. \r\n\r\n Над планините ще се развива купеста и купесто-дъждовна облачност и на много места ще има краткотрайни валежи от дъжд с гръмотевични бури. Ще духа до умерен вятър: в масивите от Западна България – от запад-северозапад, а в Източна – от юг-югоизток. Максималната температура на височина 1200 метра ще е около 16 градуса, на 2000 метра – около 9 градуса. \r\n \n\t\t\t\t\t\t", "date": "2019.06.04", "title": "Отново жълт код. Довечера валежите спират"}
{"url": "http://www.bnews.bg/article/261387-voden_koshmar_navodneniyata_razrushiha_mosta_pri_dryanovskiya_manastir", "text": "\n Разрушен е мостът при Дряновския манастир след проливните дъждове. Това каза за Агенция „Фокус“кметът на Дряново Мирослав Семов. \r\n  \r\nТой уточни, че мостът свързва Дряновския манастир с пещерата Бачо Киро. По думите му дори основите на моста са повдигнати от Дряновската река. Семов уточни, че причината за разрушаването на моста са наноси и паднали и изсъхнали дървета, които от силата на водата се удрят в него. \r\n  \r\n„Те са повдигнали не само целия мост, а самите бетонни основи. Той е наклонен на 45 градуса. Още малко и ще бъде отнесен изцяло“, коментира още кметът на Дряново. „Ние не можем да започнем никакви действия по него, докато не спадне реката и да могат да влязат бригадите и да отстранят натрупаните наноси и дървета“, каза още кметът. \r\n  \r\nТой допълни, че Общината не е собственик на моста, нито на манастира, но заради туристопотока и красивата природа го поддържа. Семов прогнозира, че средствата за възстановяването му ще са големи. \r\n  \r\n„Обстановката в града е нормална. Миналата година почистихме основно речното корито. Нивото на реката е спаднало с около 2 метра“, каза той. \r\n \n\t\t\t\t\t\t", "date": "2019.06.04", "title": "Воден кошмар! Наводненията разрушиха моста при Дряновския манастир"}
{"url": "http://www.bnews.bg/article/261403-piyan_tiyneydzhar_bez_knizhka_predizvika_katastrofa_v_perushtitsa", "text": "\n Пиян тийнейджър без книжка предизвика катастрофа в Перущица, съобщават от Областната дирекция на МВР в Пловдив. \r\n\r\n Пътният инцидент е станал около 18.40 часа в неделя на ул. \"Анка Райкова\" в града. \r\n\r\n В полицията постъпил сигнал, че лек автомобил \"Хюндай\" се е блъснал в паркирано \"БМВ\". Пристигналите на мястото служители на реда установили, че зад волана на катастрофиралата кола бил 16-годишен неправоспособен младеж. Последвалият тест с дрегер пък отчел 1,7 промила алкохол. \r\n\r\n Момчето е задържано за 24 часа. По случая е образувано бързо производство. \r\n \n\t\t\t\t\t\t", "date": "2019.06.04", "title": "Пиян тийнейджър без книжка предизвика катастрофа в Перущица"}
{"url": "http://www.bnews.bg/article/261395-pornozvezda_razkriva_koi_sa_nay_golemite_greshki_dopuskani_ot_mazhete_v_seksa", "text": "\n Порнозвездите са експерти в секса. Така че когато представители на бранша решат да споделят интимни тайни и препоръки, е добре заинтересованите да се вслушат в тях. В свое скорошно видео в Ютюб колумбийската еротична актриса Есперанса Гомес разкрива коя е основната грешка, допускана от мъжете в спалнята, пише в. \"Дейли стар\". \r\n\r\n Според 39-годишната Гомес твърде много представители на силния пол \"кръшкат\" от любовната предигра. \r\n\r\n \"Доста мъже не си дават труда да научат как да предразполагат и съблазняват жените. Повечето от тях просто искат да \"карат направо\", споделя еротичната актриса. \r\n\r\n Гомес съветва представителите на силния пол да намират повече време за \"мръсни думички\", за да настроят партньорките си за интимност, преди да преминат към еротично докосване. \r\n\r\n \"Жените искат да им нашепват неща, които събуждат желанието им за секс. Харесва ни да чуваме съблазнителен мъжки глас. Обичаме също да бъдем докосвани\", казва порнозвездата. \r\n\r\n Ако мъжът вече е успял да настрои жената за интимност, следващият ход, който може да приложи, е някоя от актуалните напоследък техники. В последно време на популярност сред двойките се радват позата \"Русалка\" - мъжът коленичи и повдига таза на партньорката си, а тя поставя краката си върху рамото му, както и тантрическият секс. \r\n \n\t\t\t\t\t\t", "date": "2019.06.04", "title": "Порнозвезда разкрива кои са най-големите грешки, допускани от мъжете в секса\r\n"}
{"url": "http://www.bnews.bg/article/261402-andzhelina_dzholi_edna_holivudska_ikona_na_44", "text": "\n Анджелина Джоли е родена на 4 юни 1975 г. в семейството на американския актьор Джон Войт и френската актриса Маршелин Бертран. Родителите ѝ се развеждат, когато е на годинка, а тя остава да живее с майка си и брат си. Има трудно и бедно детство.  \r\n\r\n Като тийнейджърка Джоли преживява и самоубийствена депресия. Съучениците й я подигравали, защото била изключително слаба и носела очила и метални скоби за корекция на зъбите. В същото време актрисата учела в училище, в което много  богати семейства изпращали децата си. В пристъпи на депресия се самонаранявала с нож, признава самата тя след години. Започва да експериментира с дрога и в интервюта разказва, че на 20-годишна възраст вече била опитала „всички възможни наркотици“. По онова време Анджелина се обличала само с черни дрехи, боядисвала косите си червени и, по собствените ѝ признания, се ненавиждала. \r\n\r\n Джоли започва да работи като модел, когато била на 14 - основно в Лос Анджелис, Ню Йорк и Лондон. Междувременно участва в няколко музикални клипа към песни на Лени Кравиц и  и Meat Loaf. \r\n\r\n В периода 1997 – 2000 г. прави големия си пробив в киното с филми като „Джия“, „Колекционерът“, „Луди години“, „Да изчезнеш за 60 секунди“. \r\n\r\n На 28 март 1996 г. се омъжва за британския актьор Джони Лий Милър. \r\n\r\n Джоли е бисексуална. Неколкократно е потвърждавала своята любовна връзка с Джени Шимицу, актриса от японско-американски произход, от времето, когато двете били заедно в групата \"Фоксфайър\" (Foxfire). \r\n\r\n На 5 май 2000 г. се омъжва за актьора Били Боб Торнтон. Три години по-късно и вторият брак на холивудската звезда се разпада. \r\n\r\n От 2004 г. живее с партньора си от „Господин и госпожа Смит“ Брад Пит, от когото на 27 май 2006 г. ражда момиченце - Шайло Нувел. На 12 юли 2008 г. дава живот и на близнаците Вивиан-Маршелин (момиченце) и Нокс-Леон (момченце). Другите им деца са осиновени, всички носят фамилията Джоли-Пит: Мадокс Чиван (р. на 5 август 2001 г. в Камбоджа), Захара Марли (род. на 8 януари 2005 г. в Етиопия и Пакс Тиен (р. на 29 ноември 2003 г. във Виетнам). След двегодишен брак, през септември 2016 г., Брад и Анджелина се развеждат. \r\n\r\n През 2013 г. Анджелина обявява, че се е подложила на превантивна двойна мастектомия (отстраняване на млечните жлези), след като разбрала, че има генетично предразположение към рак на гърдата. Две години по-късно Джоли разказва пред New York Times, че вече се е подложила на операция и по отстраняване на яйчниците. \r\n\r\n Анджелина Джоли е носителка на почетен „Оскар“ за 2013 г. за благотворителната си дейност. \r\n \n\t\t\t\t\t\t", "date": "2019.06.04", "title": "Анджелина Джоли - една холивудска икона на 44"}
{"url": "http://www.bnews.bg/article/261396-spasiha_rodilka_s_ryadko_sreshtano_uslozhnenie", "text": "\n Лекари от Пазарджик са успели да спасят родилка, получила изключително рядко срещано усложнение по време на раждането и изпаднала в кома. \r\n\r\n 29-годишната жена постъпва за второ раждане след нормално протекли и първа, и втора бременност, без придружаващи заболявания, само с пукнат околоплоден мехур и 2 дни преносване на плода, разказа началникът на Акушеро-гинекологичното отделение д-р Илиян Траянов пред Дарик радио. \r\n\r\n В Родилната зала изненадващо развива амниотична емболия – състояние, срещано веднъж на 20-30 хиляди раждания. \r\n\r\n Смъртността при него достига до 80% в световен мащаб. Пациентката получава задух, гърч, сриват се критично кръвното и сърдечните тонове, посинява, изпада в кома. \r\n\r\n Веднага е повикан реаниматор – д-р Живко Динев,който интубира и прави животоспасяващи манипулации. За няколко минути жената е без сърдечна дейност и без дишане, бебето също остава без кислород, но е спасено със спешно секцио. \r\n\r\n Проявява се и ДИК синдром – спира кръвосъсирването, а кръвта на родилката руква отвсякъде – от абоката, от интубационната тръба, от всички прободни места. Започват вливания на кръв и кръвни продукти, приложен е и много скъп медикамент за съсирване. Овладени са и последвалите по-леки усложнения. Повикан е и национален консултант – проф. Екатерина Учикова. \r\n \n\t\t\t\t\t\t", "date": "2019.06.04", "title": "Спасиха родилка с рядко срещано усложнение"}
