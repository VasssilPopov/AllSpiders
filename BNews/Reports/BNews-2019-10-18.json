{"url": "http://www.bnews.bg/article/263877-otbelyazvame_denya_na_voenniya_parashutist", "text": "\n Навършват се 75 години от бойното кръщение на българските парашутисти. Този празник се чества по повод на една героична история за храбростта на българските военни парашутисти по време на Втората световна война. Празникът беше отбелязан тържествено в София. \r\n\r\n Битката при Стражин е част от Страцинско-Кумановската операция, когато България е минала на страната на съюзниците и армията ни се опитва да пресече отстъплението на немските войски от Гърция. \r\n\r\n По ирония на съдбата тази елитната българска част се бие срещу доскоршните си съюзници - немците, които са обучавали нашите парашутисти година по-рано. \r\n\r\n Дружината дава най-много жертви от всички български части във войната. Една от причините е, че те са използвани не като парашутисти, а като пехота. За това пише и капитана на бригадата Любомир Ноев. \r\n\r\n По време на атаката загиват 35 души, а 55 са ранени, но въпреки това височината е превзета. \r\n\r\n А 75 години по-късно наследници на тази елитна армия са 68-ма бригада „Специални сили”. \r\n \n\t\t\t\t\t\t", "date": "2019.10.18", "title": "Отбелязваме Деня на военния парашутист"}
{"url": "http://www.bnews.bg/article/263881-samolet_padna_na_magistrala_v_sasht", "text": "\n Самолет падна на магистрала в Аляска. Полет на „Аляска Еърлайнс” от Анкоридж до остров Уналяска за малко не завърши трагично. Машината спряла на метри от океана.  \r\n\r\n При инцидента са пострадали 4 души. За щастие няма загинали. \r\n \n\t\t\t\t\t\t", "date": "2019.10.18", "title": "Самолет падна на магистрала в САЩ"}
{"url": "http://www.bnews.bg/article/263883-naprezhenie_predi_parlamentarnite_izbori_v_kanada", "text": "\n Три дни преди парламентарните избори в Канада напрежението в страната се покачва, а изходът от вота не е ясен, посочва БТА. \r\n\r\n Канадският премиер Джъстин Трюдо е заплашен от възхода на по-малките партии и консервативният му съперник Андрю Шиър. Призивите му през преизборната кампания бяха за стратегическо гласуване, с цел да се избегне възможността за правителство на малцинството, каквото предсказват всички проучвания. \r\n\r\n Другите кандидати наблегнаха на послания към избирателите, в които ги призовават да гласуват „полезно”. \r\n\r\n „Много е възможно на 22 октомври да се събудим с правителство, което има за приоритет да премахне единствения истински план за борба с климатичните промени, който Канада някога е имала. Това правителство ще върне строгите мерки за икономии като програма за икономически растеж”, предупреди вчера Джъстин Трюдо. \r\n\r\n Сегашният премиер обвини консервативните си съперници, че „водят една от най-мръсните кампании” в историята на страната, като разпространяват дезинформация, особено в интернет. \r\n\r\n Преди няколко дни той беше принуден да носи бронежилетка на един от митингите от кампанията си, след като бяха отправени заплахи по негов адрес. \r\n\r\n Либералната партия на Джъстин Трюдо и Консервативната партия на Андрю Шиър са рамо до рамо в проучванията на общественото мнение, като всяка от тях получава подкрепа от малко над 30%. \r\n\r\n Лявата Нова демократическа партия (НДП), която е трета в надпреварата, е увеличила значително подкрепата си, според социологическите проучвания – 18%. \r\n\r\n При сегашната конфигурация нито една от двете големи партии, които се редуват на власт от 1867 г., няма да може да получи мнозинство в 338-членния федерален парламент. \r\n \n\t\t\t\t\t\t", "date": "2019.10.18", "title": "Напрежение преди парламентарните избори в Канада"}
{"url": "http://www.bnews.bg/article/263884-payner_podpisa_s_gratskata_zvezda_yorgos_yasemis", "text": "\n Международен пробив направи най-голямата музикална компания у нас „Пайнер“ през изминалата седмица. Те подписаха договор за съвместна работа с гръцката звезда Йоргос Ясемис. Новината съобщи първо изпълнителят, след като качи снимка със собственика на „Пайнер“ инж. Митко Димитров, а под фотоса написа : „Нов договор, нови идеи, нови успехи. Очаквайте скоро“. От тези думи стана ясно, че гръцката звезда ще работи усилено у нас и то с „Пайнер“. \r\n\r\n Общата им съвместна работа датира през 2014г. Когато Ясемис направи дует с родната ни звезда Анелия, а песента „Изведнъж“ се превърна в тотален хит не само у нас , а и в Южната ни съседка. С днешна дата по всичко личи, че гръцката звезда отново ще заложи на любовта на българската публика. Още този петък той има лайф в нощен клуб в Студентски град. „Радвам се, че ще работя с „Пайнер“. Знам, че заедно ще направим много красиви песни. Сега работим по един дует, а след това и самостоятелна. Обичам България и публиката тук. Винаги идвам с удоволствие“, сподели Ясемис. \r\n \n\t\t\t\t\t\t", "date": "2019.10.18", "title": "„Пайнер“ подписа с гръцката звезда Йоргос Ясемис"}
{"url": "http://www.bnews.bg/article/263879-bivsh_katalunski_lider_se_predade_na_belgiyskite_vlasti", "text": "\n Бившият каталунски лидер Карлес Пучдемон се предаде на белгийските власти,  предаде Асошиейтед прес. Това става след като Испания издаде нова заповед за ареста му след постановените присъди срещу 12 други сепаратистки лидери. В момента той се намира в изгнание в Белгия. \r\n\r\n Бившият каталунски премиер отхвърля заповедта и се противопоставя на всякакви опити да бъде екстрадиран в Испания. \r\n\r\n Пучдемон \"се яви доброволно пред белгийските власти, придружаван от адвокатите си\", съобщи канцеларията му в изявление във връзка с издадената заповед за арест.  \r\n\r\n Не е ясно дали е задържан и разпитван. \r\n\r\n Бившият каталунски премиер и други лидери на сепаратисткото движение избягаха в Белгия през октомври 2017 г., след като бяха призовани да се явят пред съда, за да отговарят за опита си за отделяне на областта от Испания.  \r\n\r\n Това предизвика големи протести няколко поредни дни в Барселона и други градове на областта. \r\n\r\n За днес е обявена генерална стачка. Очакват се шествия на студенти, улични боеве, издигане на барикади и улични клади, както  и продължителни демонстрации на места, които са и туристически забележителности в Барселона.  \r\n\r\n Каталунските сепаратисти организираха преди две години референдум за независимост, който испанското правителство определи като незаконен. \r\n \n\t\t\t\t\t\t", "date": "2019.10.18", "title": "Бивш каталунски лидер се предаде на белгийските власти"}
{"url": "http://www.bnews.bg/article/263869-mvnr_savetva_balgarite_da_izbyagvat_patuvaniya_do_kataluniya", "text": "\n В петък е обявена генерална стачка в Каталуния, съобщиха от българското Министерство на външните работи. От ведомството напомнят, че напрежението и противопоставянето между протестиращите и органите на реда в испанската автономна област и столицата ѝ Барселона ще ексалира на 18 октомври. \r\n\r\n Към блокирането на редица магистрали и летища се добавя нова вълна на политически протести, изразяващи се в шествия на студенти, улични боеве, издигане на барикади. Очакват се и продължителни демонстрации около правителствени учреждения, чието местоположение  съвпада с главните туристически зони на големите каталунски градове. \r\n\r\n Голяма е опасността именно местата с основните забележителности да станат сцена на размирици и насилие. \r\n\r\n От министерството препоръчват на българските граждани да не предприемат без неотложна необходимост пътувания до Каталуния преди и по време на обявената за петък генерална стачка, а постоянно пребиваващите в областта български граждани или туристи да избягват районите, в които се организират протестни мероприятия. \r\n\r\n Остават в сила и предишните предупреждения и съобщения от Министерството на външните работи на България. \r\n\r\n Генералното ни консулство в Барселона и посолството ни в Мадрид следят ситуацията и са готови да оказват съдействие при необходимост. Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846. \r\n \n\t\t\t\t\t\t", "date": "2019.10.18", "title": "МВнР съветва българите да избягват пътувания до Каталуния"}
{"url": "http://www.bnews.bg/article/263868-pozhar_v_zhilishten_blok_v_kvartal_serdika", "text": "\n Пожар гори в жилищен блок в столичния квартал „Сердика”. Пламъците са тръгнали от апартамент на 16-тия етаж. \r\n\r\n Трима души са откарани в болница с интоксикация, заради вдишване на дим от огъня. Сред тях е и 43-годишен мъж, който е живял в горящия апартамент. \r\n\r\n Той е откаран в \"Пирогов\". След като е бил прегледан, мъжът е отказал да бъде хоспитализиран. \r\n\r\n Сигналът към пожарната е подаден около 8:45 ч. \r\n\r\n На място има три пожарни коли, които се борят със стихията. \r\n\r\n Хората са изведени от блока. \r\n \n\t\t\t\t\t\t", "date": "2019.10.18", "title": "Пожар в жилищен блок в квартал \"Сердика\""}
{"url": "http://www.bnews.bg/article/263878-vlak_blasna_avtomobil_na_zhp_prelez_kray_pleven", "text": "\n Международният влак София – Русе блъсна автомобил на неохраняем жп прелез при село Градище край Плевен, информира „Фокус”. \r\n\r\n При сблъсъка е пострадал 73-годишният водач на колата. Мъжът е настанен за лечение в болница в град Левски , контактен е и в съзнание. \r\n\r\n Инцидентът е станал днес около 12:45 ч. Временно е спряно движението на влаковете по двете линии до приключване на огледа на местопроизшествието. \r\n \n\t\t\t\t\t\t", "date": "2019.10.18", "title": "Влак блъсна автомобил на жп прелез край Плевен"}
{"url": "http://www.bnews.bg/article/263885-387_balgari_sa_stanali_zhertvi_na_trafik_na_hora_ot_nachaloto_na_godinata", "text": "\n 387 българи са станали жертви на трафик на хора за първите девет месеца на тази година. 258 от тях са трафикирани с цел сексуална експлоатация, 56 - с цел принудителен труд, а 51 са бременни жени с цел продажба на бебетата им. \r\n\r\n Това обяви секретарят на Националната комисия за борба с трафика на хора (НКБТХ) Камелия Димитрова по повод Европейския ден за борба с трафика на хора. \r\n\r\n Основните усилия на комисията са по превенция по линия на трафик с цел сексуална и трудова експлоатация. \r\n\r\n „През 2018 г. в рамките на три месеца достигнахме над 2 милиона души активни потребители в социалните мрежи чрез интернет базирана кампания“, поясни Димитрова. \r\n\r\n На фона на данните се наблюдава спад на непълнолетните лица, станали жертва на трафик. \r\n\r\n „В последния доклад на ЕК се посочва, че 20 532 мъже, жени и деца са били регистрирани като жертви на трафик на хора в ЕС в периода 2015-2016 г.“, каза Николай Проданов, зам.-министър на правосъдието. \r\n\r\n „България заедно с Кралство Нидерландия е съръководител на дейност за превенция на трафика на хора в ЕС в рамките на EMPACT и по този повод в последните две години МВР домакинства два европейски форума, на които представихме своя опит в превенцията, както и добрите практики в борбата с престъплението“, обясни Стефан Балабанов, зам.-министър на вътрешните работи. \r\n\r\n „Превенцията на насилието и всички форми на експлоатация, злоупотреба и трафик на деца, както и оказването на защита, подкрепа и реинтеграция на жертвите са сред водещите приоритети в държавната политика за закрила на детето”, каза от своя страна Мариела Личева, зам.-председател на Държавната агенция за закрила на детето. \r\n\r\n Бе даден старт на информационна кампания с фокус правата на жертвите на трафик. Тя се осъществява по инициатива на Европейската мрежа за превенция на престъпността и Европол и ще се проведе едновременно в 24 европейски страни. \r\n\r\n Основната цел на кампанията е да информира жертвите на престъплението или потенциалните такива къде могат да получат информация, помощ, подкрепа, както и да насочи вниманието им към това, че те имат права, признати и гарантирани на територията на цяла Европа. \r\n \n\t\t\t\t\t\t", "date": "2019.10.18", "title": "387 българи са станали жертви на трафик на хора от началото на годината"}
{"url": "http://www.bnews.bg/article/263867-hubavoto_vreme_prodalzhava_i_prez_uikenda", "text": "\n Високите темпратури ще продължават да ни радват и през предстоящите почивни дни. Сутринта на места в низините, котловините и около водните басейни ще има мъгла или ниска слоеста облачност. През деня ще е предимно слънчево и почти тихо. \r\n\r\n Максималните температури ще са между 22 и 27 градуса, в София - около 24 градуса. \r\n\r\n Атмосферното налягане ще се задържи близко до средното за месеца. \r\n\r\n В сутрешните часове по Черноморието видимостта ще бъде намалена. През деня ще е предимно слънчево и почти тихо. Максималните температури ще са между 19 и 22 градуса. Вълнението на морето ще е 1 -2 бала. Температурата на морската вода е 20 - 21 градуса. \r\n\r\n В планините ще е предимно слънчево. Ще духа умерен вятър от юг-югозапад. Максималната температура на височина 1200 метра ще е около 17 градуса, на 2000 метра - около 12 градуса. \r\n\r\n През почивните дни промяна на синоптичната обстановка не се очаква. Времето ще остане топло за периода, в повечето райони - и предимно слънчево, на места в низините в източната половина от страната и по поречието на Дунав, в часовете преди обяд ще има ниска облачност или мъгла. Ще бъде почти тихо. Преобладаващите максимални температури ще са между 21 и 26 градуса, а минималните - най-често ще са между 7 и 12 градуса. \r\n \n\t\t\t\t\t\t", "date": "2019.10.18", "title": "Хубавото време продължава и през уикенда!"}
{"url": "http://www.bnews.bg/article/263874-kevork_kevorkyan_vanga_levchev_kenedi", "text": "\n ВАНГА, ЛЕВЧЕВ, КЕНЕДИ \r\nСега, покрай смъртта на Левчев, се сетих, че имам едно много ценно интервю с него – от 2003-а. \r\nПрез изминалите години доста неща бяха опоскани от него от разни „автори“ – особено за Ванга. Предлагам ви тъкмо фрагментите, които се отнасят за нея. \r\n\r\n *** \r\n/интервюто/ \r\n- Навремето каза в “Събеседник по желание”, че времето е надежда… \r\n- Да, даже ти го написах тогава. \r\n- Обаче има един въпрос на Макс Фриш: “Може ли омразата да роди надежда?” \r\n- Според мен, не, или във всеки случай не добра надежда. Нашата грешка беше, че заложихме на омразата - тя не ражда добри надежди. \r\n\r\n - Още около надеждите. Надяваш ли се на отвъден живот? \r\n- Честно казано, не. \r\n- Не заслужаваш ли? \r\n- Не ми е ясна тази материя. Има такъв живот обаче, очевидно има. Успореден ли е, отвъден ли е, какъв е, не мога да ти кажа, но има такъв. Но защо трябва да се надявам на него? \r\n- Откъде имаш знаци за това? \r\n- Ванга беше такъв знак на човек, който може да говори с друг свят. Как ще го наречеш, е друг въпрос. Тя виждаше това, което ние не виждаме. \r\n\r\n - Кое беше последното, което ти каза Ванга? \r\n- Преди смъртта си тя стана доста неконтактна, доста трудна и когато се виждахме, мълчахме. Тя ми определяше кога да дойда пак, но практически разговор не се получаваше. Спомням си в един от последните разговори, който беше много тягостен, тя ме предупреди, че идва лошо време. \r\n\r\n - Как точно го каза? \r\n- Лошо, лошо, идва много лошо. Когато запитах какво става, какво е лошото, тя ми отговори: “Парите сменят своето място”. \r\n- Своето място? \r\n- След като са минали добри и лоши времена, ще ти кажа, че едва ли някой може да ми даде по-точна дефиниция на това, което е станало. Парите смениха своето място. \r\n- Къде отидоха? \r\n- От едно общество в друго. Пък, разбира се, от едни ръце в други. \r\n\r\n Ванга беше възрастна сляпа жена. Тя виждаше това, което ние не виждаме, но не виждаше онова, което ние виждаме. Тя можеше да падне в една дупка, тя трябваше да бъде водена. Тя беше в ръцете на службите. Къщата й беше пълна с микрофони, хора я пазеха, пускаха едного, друг не пускаха и т.н. \r\n\r\n Но тук бих ти разказал една история. Веднъж заведох Джон Чийвър при нея. Почти съжалявам за този експеримент. Има стенограма от преводачката Илинда Маркова с разрешението на Ванга. Ванга посрещна този голям писател, той е от ранга на Гор Видал, с когото ти разговаря скоро. Посрещна го с няколко приказки за живота му, които го убедиха, че тя знае много неща, и даже го поуплашиха. \r\n\r\n След това за моя голяма изненада го попита дали познава Жаклин Кенеди. Той каза: “Да.” - “Можеш ли да й предадеш нещо от мен?” - “Да, мога”. - “Кажи й да дойде при мене и аз ще й кажа кой е убил мъжа й, т.е. президента Кенеди”. Той каза: “А не може ли вие да дойдете, или по друг начин да стане?” Тя каза “не”. Те не й даваха често пъти до Мелник да отиде! “Но ако тя, Жаклин Кенеди, не е наблизо, аз не мога да дам този отговор”, каза Ванга. \r\n\r\n /След време, в един от разговорите ни, Левчев се сети и за друго. \r\nЖаклин Кенеди си била ангажирала за цял месец апартамент в хотел „София”, но така и не я пуснали да дойде. \r\n„Кой, нашите идиоти ли? – попитах. – Че защо, тъкмо щяха най-после да научат нещо съществено?” \r\n„Как нашите! Какво говориш! Американците!“/ \r\n\r\n /продължение на интервюто/ \r\nВ края на срещата с Чийвър Ванга изведнъж му заговори нещо, което мен дори малко ме подразни. “А какво има - казва - в твоя куфар?” - “Нищо няма. Има ризи, вратовръзки“. Има - казва Ванга - и други работи”. Когато се прибрахме в София, куфарите на Джон Чийвър бяха изчезнали. Побеснях, разбира се, наругах, когото можах. Куфарите бяха намерени. А един от тези, които намериха куфарите, ми каза: “Имаше наркотик вътре”. \r\n\r\n - Какво искаш да кажеш? Слушали са разговора ли? \r\n- Разбира се. Естествено, че са го слушали. \r\n- А наркотика? \r\n- Вероятно той е употребявал наркотици. Той е бил преди това алкохолик, това всеки го знае, цяла Америка го знае. \r\n\r\n - Кой избягваше да ходи при Ванга? \r\n- Тези, които ги беше страх. Тя често пъти се е смяла, питаше ме: “Този защо не идва?” После сама ми отговаряше, странна приказка имаше: “Щото му е мръсно чорапчето”. Какво значи това, и досега не знам. Но има хора, които се страхуваха от нея и те могат да продължат да се страхуват.. \r\n\r\n - И казваш, че тя е едно от свидетелствата за отвъдното? \r\n- Да, да. Тя казваше неща, които човек не ги знае. Тя твърдеше, че чува гласове. Аз мисля, че съм го казвал това, то предизвика доста разправии, сега пак ще предизвикам разни приказки… \r\n- Нищо. Да са живи и здрави. \r\n- Аз я питах един път защо не ни предупреди за смъртта на Людмила Живкова. Тя каза: “Това не ми беше казано”. Известно е, че тя чуваше гласове, но мисля, че имаше и вътрешно зрение. \r\n\r\n - А времето какви въпроси изсипа в чинията ти? \r\n- Времето изсипва в чинията ми много неприятни въпроси. Защо толкова зле живеят хората, имаме ли право да търпим, да мълчим? Когато говорихме за Ванга, ти ме запита за нейните последни думи. Всъщност аз не ти отговорих на този въпрос. Нейните последни думи бяха след едно дълго мълчание. Аз седях до нея. Накрая тя каза: “Няма страшно”. Не зная на кого го казваше тя. На себе си ли говореше, на мене ли? Към кого бяха адресирани тези думи? Но много бих желал те да се отнасят за България. За тези хора, които се опитват да живеят достойно. Искам да им кажа, че тези думи “Няма страшно” се отнасят за тях. Не знам дали имам право. \r\n\r\n - Кой ще открадне България. Мислил ли си върху това? \r\n- Не. Могат да се откраднат блага и други неща, България - не. Няма страшно. \r\n\r\n - Има един девиз: “Приличай на британец, мисли като евреин”. На кого да приличаме и като кого да мислим? \r\n- Аз искам да мислим като българи и да приличаме на себе си. \r\n\r\n *** \r\n/Фрагменти от книгата „Кеворк проговаря. Необичайни срещи“/ \r\n\r\n Отвъд мистерията, в случая с Ванга има и нещо друго. Безбройните човешки истории, които е трябвало да изслушва, не са ли я унижавали по някакъв начин? Как е страдала? Изглежда, никой не я попита за това. Просто я натоварваха със собственото си страдание, и толкова. \r\nРуската поетеса Ахматова казала веднъж, че на човек трябва да му издигнат паметник там, където той е най- много унижаван. \r\nЗначи, Рупите е това място. \r\n\r\n Ето каква представа имам за феномени като Ванга. След среща с нея, човек би трябвало „да стане сам за себе си въпрос”/ Св.Августин/. \r\n\r\n Бяха ме спрели от „Всяка неделя”, мотаех се несретен, но и обичан от много приятели. \r\nВеднъж Невена Коканова/ тя беше от тези приятели/ реши да ме води в Рупите. Заедно със Златкова, тогава директор на Дома на киното, и режисьора Павел Павлов. \r\nПристигнахме. Сестра й ни посрещна и ни заведе в задното дворче. \r\nВанга седеше на припек, и веднага ни започна. Най-напред Павел, сетне и другите. Почти не слушах, струваше ми се недискретно. Но изведнъж Ванга кресна срещу мен: „Какво прави Иван Славков?” /той още беше шеф на телевизията/. \r\n„Ами, добре е” – смутолевих, което си беше самата истина. \r\n„И той ще дойде!” – отсече Ванга, и продължи с другите. \r\n\r\n След доста време, пак по същия неочакван начин, изглежда бе усетила, че нямам желание да я разпитвам за себе си, и то пред толкова хора, пак кресна: „Ти ще стоиш още 10 години в телевизията!” \r\n\r\n Сякаш ми го заповядваше. Напуснах телевизията в края на 90-а година. И едва доста време след това си дадох сметка, че Ванга бе познала съвсем точно. \r\n\r\n Всеки човек е абсолютно уникален сам по себе си. Дори отпечатъците на милиарди хора не се повтарят, какво остава за цялото същество. \r\nКакъв товар тогава е носела тази жена. \r\nИ дали й е било интересно с тези, които най-много са я обсебвали? \r\nЕдва ли. \r\n\r\n А са я използвали зверски. Дори и по държавна линия. Най-редкия талант, експлоатиран по най-дивашкия начин. С опашки, билетчета и пр. И пазачи, разбира се. \r\n\r\n Невена бе доволна от подмятането на Ванга /”Ще стоиш още 10 години в телевизията”/, обаче аз продължавах да й мрънкам за интервю. И тя от своя страна, по неподражаемия начин, по който ухажваше всички, също настояваше. \r\nНакрая се разбраха Ванга да си почине след обяда, и сетне ще я запиша. \r\n\r\n Междувременно, някой се обади по телефона, нещо казаха на сестра й, и всичко пропадна. После се смилиха, пак имаше телефонно обаждане, и успях да запиша разговорите по време на целия обяд на касетофон. Имаше знаменити неща. И сега се учудвам, как съм се сетил да й задам един иначе банален въпрос: „Виждала ли си Христос”? \r\n\r\n После, на връщане, нейде към Владая, Невена, която караше отпред, внезапно спря. Спрях и аз. Тя ме изчака да отида при нея, отделихме се настрани, и ми каза по своя си начин, на който не можеш да устоиш: „Кево, трябва да ми дадеш касетата. Не ме карай да ти обяснявам, дай ми я!” \r\nВърнах се при колата си, взех касетата и без повече приказки и я дадох. \r\n\r\n Ето какъв отговор даде Ванга на въпроса за Христос: \r\n„Той няма фигура. Това е едно огромно огнено кълбо, в което не можеш да погледнеш от светлина. Само светлина. Друго не се вижда. Ако някой ти каже, че е виждал Бог, да знаеш, че не е вярно.” \r\n\r\n Нищо от направеното за Ванга не може да се сравни с фантастичния филм на Невена Тошева. Той е отпреди близо 50 години. \r\nПрез 1985-а занесох този филм в Москва. Готвехме поредното излъчване оттам на „Всяка неделя”. Репортерът Боре Ангелов бе влязъл под кожата на Джуна, известна съветска екстрасенска, генерал-майор от КГБ по изричното нареждане на Брежнев, на когото тя държеше очите отворени. \r\n\r\n Джуна, впрочем, също е световен феномен с доказани качества. Тя не искаше да участва в предаването, макар че може би по-скоро се глезеше. Аз пък нямах време за губене с генерал-майори, макар и източни красавици. Имах друг проблем – исках Джуна да ми помогне да осигуря за участие поетът Евгений Евтушенко – друг съветски глезльо, иначе чудесен поет. \r\n\r\n Направих сложна комбинация, достойна за КГБ. Борето докара в българския хотел в Москва, където се бяхме настанили, Джуна, а тя доведе със себе си Евтушенко. Той не можеше да й отказва нищо, понеже тя лекуваше болното му дете. Вечеряхме, сетне ги поканих в апартамента си и пуснах филма за Ванга. \r\n\r\n И изведнъж, както кротко си гледахме, Джуна побесня. Заръкомаха необуздано, а крясъците й сигурно са стигнали до Кремъл. Борето се уплаши и се хвърли да я успокоява. „Спокойно, гълъбче – казваше й той. – Стига си махала с ръце, че ще падне полюлея!” \r\nПогледнах нагоре, той наистина се беше заклатил застрашително. \r\n\r\n Постепенно Джуна започна да говори членоразделно и стана ясно следното: тя побесняла, защото Ванга предсказвала „лоши неща”, това не било справедливо и хуманно и пр. съветски дивотии. \r\nНищо подобно, разбира се, доколкото знам, Ванга никога не си е позволява подобно нещо. \r\nПросто, едно чудо се беше срещнало с друго. Малко по малко всички се успокоиха. \r\n\r\n Ето как Ванга е „предсказвала” лошото. \r\nФрагмент от разговора ми с Величка Маркова, съпруга на легендарния футболист Георги Аспарухов – Гунди: \r\nК.К.: Търсили ли сте срещи с Ванга в ония години? \r\nВ.М.: Мисля, че той се е виждал с нея, може би през 1964 година, когато с националния отбор са били в Петрич. Но той никога не ми даде категоричен отговор. \r\nЕдин път казва – да, видяхме се, друг път – не. Но аз след смъртта му разбрах от негови приятели, че тя не го е приела. \r\nКазала му: „Виж, момче, какъв хубав сняг вали навън, иди и се радвай на природата”. \r\nК.К.: Преценяваш ли това като някакъв знак? \r\nВ.М.: Да, сега го преценявам като страшен знак.” \r\n\r\n \r\n\r\n   \r\n \n\t\t\t\t\t\t", "date": "2019.10.18", "title": "Кеворк Кеворкян: ВАНГА, ЛЕВЧЕВ, КЕНЕДИ"}
{"url": "http://www.bnews.bg/article/263882-valentin_mihov_sashto_podade_ostavka_ot_bfs", "text": "\n Бившият президент на БФС Валентин Михов също подаде оставка, предаде БГНЕС. Това стана ясно малко преди началото на Изпълкома на футболната ни централа. На днешното заседение ще бъде обсъдена оставката на президента Борислав Михайлов. Ако Изпълкомът гласува оставката на бившия вратар, неговият пост трябва да бъде зает от някой от вицепрезидентите. \r\n\r\n Още снощи и соченият за фаворит за поста на президент на БФС - Атанас Фурнаджиев, подаде оставка, като призова и останалите си колеги да го последват.  Михаил Касабов също отказа да е временен президент на БФС. Първият вицепрезидент на съюза - Йордан Лечков не може да поеме поста, защото е кандидат за кмет на Сливен и е в предизборна кампания.  \r\n\r\n На теория съществува и възможност да бъде свикан извънреден конгрес, на който да бъде избрана личност извън Изпълкома. До този вариант може да се стигне, ако на заседанието бъде прието такова решение или ако една трета от футболните клубове го поискат. \r\n \n\t\t\t\t\t\t", "date": "2019.10.18", "title": "Валентин Михов също подаде оставка от БФС"}
{"url": "http://www.bnews.bg/article/263886-balakov_mihaylov_i_tseliyat_izpalkom_podadoha_ostavki", "text": "\n Националният селекционер Красимир Балъков подаде оставка, съобщи членът на изпълнителния комитет на Българския футболен съюз Венцеслав Стефанов, предаде БГНЕС. \r\n\r\n \"Красимир Балъков прецени, че трябва да подаде оставка, след като цялото ръководство се оттегли. Попитайте го него дали е заради резултатите, или от съпричастност с останалите. Дано всичко това е за доброто на футбола. Футболното първенство трябва да продължи, да няма някакво напрежение, да се успокоят духовете и дай Боже да се отлепим от това дъно. \r\n\r\n Михаил Касабов ще изпълнява длъжността временно. Ще има нов Изпълком, на който ще бъде насрочена датата за нов конгрес. На следващия Изпълком ще бъде предложен и нов треньор\", заяви Стефанов. Също така стана ясно, че Михаил Касабов няма да се кандидатира за нов президент. Очаквайте подробности. \r\n \n\t\t\t\t\t\t", "date": "2019.10.18", "title": "Балъков, Михайлов и целият Изпълком подадоха оставки"}
{"url": "http://www.bnews.bg/article/263880-stefan_danailov_izleze_ot_komata_i_e_kontakten", "text": "\n „Скъпи приятели, много съм щастлива да ви кажа, че Стефан излезе от комата. Контактен е, диша самостоятелно и е много по-добре. Даже иска да се прибира у дома. На лекарите от ВМА - огромно благодарим!” Това написа в своя Facebook профил Корнелия Нинова.  \r\n\r\n Очаквайте подробности! \r\n \n\t\t\t\t\t\t", "date": "2019.10.18", "title": "Стефан Данаилов излезе от комата и е контактен"}
{"url": "http://www.bnews.bg/article/263875-kompaniyata_na_kovachki_e_obyavena_v_nesastoyatelnost", "text": "\n Енергийната компания \"Въгледобив Бобов дол\", свързвана с известния бизнесмен Христо Ковачки, е обявена в несъстоятелност от Кюстендилския окръжен съд. Магистратите са преценили, че фирмата не изпълнява стриктно поетите задължения по наложения й преди години план за оздравяване и към момента дължи на държавата над 100 млн. лв.  \r\n\r\n Последното производство е започнало по молба на изпълнителния директор на НАП, овластен в пълномощно от министъра на финасите и е било за възобновяване на производството по несъстоятелност срещу компанията. Ищецът е поискал от съда да обяви фалит на дружеството и постановяване на обща възбрана и запор върху имуществото на длъжника; прекратяването на правомощията на органите му; лишаване длъжника от правото да управлява и се разпорежда с имуществото, включено в масата на несъстоятелността; постановяване започването на осребряването на имуществото, включено в масата на несъстоятелността. \r\n\r\n Адвокатите на компанията са оспорили иска и са посочили, че макар да имат съществени забавяния на някои плащания по оздравителния план, \"Въгледобив Бобов дол\" все пак изплаща своите задължения.  Кюстендилският съд обаче е приел, че има основания да се твърди, че дружеството е в системно неизпълнение на поетите ангажименти и затова решава, че възобновява делото, което е отворено за първи път през далечната вече 2011 година, и обявява компанията във фалит. \r\n\r\n ешението на Кюстендилския окръжен съд подлежи на обжалване.  Припомняме, че делото по обявяването в несъстоятелност на \"Въгледобив Бобов дол\" се точи вече осма година. През 2012 г. директорите на компанията предложиха на съда оздравителен план, който трябваше да погаси задълженията във времето. Финансовото министерство одобри плана, като рудникът се задължи да изплати всички задължения на 180 месечни вноски.  През последните години рудникът стана известен с честите протести на неговите служители заради неизплатени от ръководството заплати. Освен това има сериозни съмнения, че миньорите от рудника често за принуждавани да играят ролята на \"изборна машина\". От десетина години насам по време на избори правят впечатление високите резултати в сравнение със страната на партията, с която се свързва собственикът на мината.  \r\n\r\n   \r\n \n\t\t\t\t\t\t", "date": "2019.10.18", "title": "Компанията на Ковачки е обявена в несъстоятелност "}
{"url": "http://www.bnews.bg/article/263876-zhurnalistat_dimitar_bayraktarov_izrigna_gnevno_sreshtu_karakachanov_vizhte_kakvo_predizvika_gneva_mu_snimka", "text": "\n Журналистът Димитър Байрактаров изригна гневно срещу Каракачанов! Повод за гневната реакция бе видът в който Каракачанов приема строя на армията ни. Вижте какво написа по този повод Димитър Байрактаров, както и какви бяха реакциите на българите: \r\n\r\n \r\n\r\n   \r\n \n\t\t\t\t\t\t", "date": "2019.10.18", "title": "Журналистът Димитър Байрактаров изригна гневно срещу Каракачанов! Вижте какво предизвика гнева му?-снимка"}
{"url": "http://www.bnews.bg/article/263872-ruski_sayt_pecheli_na_garba_na_bolno_balgarche", "text": "\n Скандален случай на злоупотреба с набиране на средства за лечение на болно дете потресе Асеновград. 5-годишно момиченце и родителите му станаха жертви на подла измама. Потърпевшите твърдят, че руски сайт за благотворителност е откраднал снимките на болната им дъщеря с цел набиране на средства от хора по цял свят. \r\n\r\n Пред NOVA родителите обясняват, че представената в сайта история е фалшифицирана, а всички, които са превели пари, са били подведени. Сумите отивали по сметки на руски гражданин, а не в семейството на болното дете от България. \r\n\r\n За измамата семейството от Асеновград разбрало преди два дни от своя близка. Самоличността на детето обаче била променена. Там Ева Чолакова е представена с руско име. \r\n\r\n „Предоставили са снимки на нашето дете под името Маша Кузловска. Всичко е фалшифицирано - документите, личните данни и експертизите”, каза бащата Евелин Чолаков. \r\n\r\n В съобщението на руския сайт е споменато, че детето, което се нуждае от средства, в момента се лекува в Южна Корея. 5-годишната Ева обаче е с родителите си в Германия. Тя е в немска клиника, където й е направена трансплантация на стволови клетки. \r\n\r\n „Аз съм шокирана! Как може някой така да злоупотребява със снимките на нашето дете? Това е пълен ужас”, заяви Емилия Чолакова, майка на момичето. \r\n\r\n „В България вървеше и в момента продължава благотворителна кампания за набиране на средства за лечението на Ева. Всички снимки от българския сайт са копирани в руския”, каза още Евелин Чолаков. \r\n\r\n Родителите многократно опитвали да се свържат с руския сайт „Милосърдие“, регистриран в Екатеринбург, но ударили на камък. Техни близки също не успели. Екип на NOVA също опита, но сайтът за България вече е блокиран, а на телефона в Русия никой не отговаря. Потърпевшите ще сезират полицията. \r\n\r\n „Ще направим всичко възможно да сигнализираме властите да се задействат и да открият откъде идват тези измами”, категорична е Емилия. \r\n\r\n Проверка на NOVA установи, че сметката е на името на руски гражданин и до момента в нея са събрани над 2,1 млн. рубли. \r\n\r\n Състоянието на малката Ева, която е с диагноза Сарком на Юнинг се подобрява и лекарите в Германия дават надежда. \r\n\r\n „Ева е добре. Премина курс лъчетерапия. В момента предстоят пълни изследвания на състоянието ѝ, за да се види как ще продължи лечението”, сподели бащата. \r\n\r\n В родния ѝ Асеновград продължава кампанията за набирането на средства за лечението. Нужни са още около 50 000 лева. \r\n \n\t\t\t\t\t\t", "date": "2019.10.18", "title": "Руски сайт печели на гърба на болно българче"}
{"url": "http://www.bnews.bg/article/263873-koy_predlozhi_shefa_na_arhiva_za_generalen_direktor_na_bnr", "text": "\n Вчера както се очакваше СЕМ освободи генералния директор на БНР Светослав Костов от поста му. Но не това бе новината на деня. Оказа се, че за истинската новина всички послушни медии послушно замълчаха! Каква е тя ли? Истинската новина всъщност бе кой предложи на СЕМ шефа на архива за генерален директор на БНР? И как така предложения шеф на архива, който се бил \"навил\" по неговите думи да поеме поста бе избран единодушно от СЕМ за управляващ на институцията БНР. Как и по какви критерии бе избран шефа на архива? Как така СЕМ даде своето безрезервно довери на архиваря? Или просто няма значение кой си и какво си постигнал в тази държава, важно е кой ще те предложи! По тази логика е крайно време да зададем и следващия парещ въпрос, а кой предложи членовете на СЕМ, които пък удобно избират анонимните предложения? сигурни сме, че тези въпроси ще останат зададени единствено и само в Би Нюз, а това ще е поредното доказателство, че свободните медии в България са изчезващ вид. Дали отговорните институции ще намерят сили да отговорят или всичко ще бъде заметено отново под килима, а аграрните специалисти от СЕМ ще продължат да ни учат на \"свободна\" журналистика остава да видим! \r\n \n\t\t\t\t\t\t", "date": "2019.10.18", "title": "Кой предложи шефа на архива за генерален директор на БНР?"}
{"url": "http://www.bnews.bg/article/263870-ochakva_ni_tih_i_topal_petak", "text": "\n Слънцето в петък отново ще грее в цветовете на есента над почти цялата страна. До обяд около водоемите, в низините и котловините ще е мъгливо. Температурите следобeд ще са между 22 и 27 градуса. В планините – приятно слънчево време на повечето места. В Родопите, Рила и Пирин около и след обяд ще има по-значителна облачност с вероятност от незначителни превалявания на изолирани места. Температурите в най-топлите часове – от 12 градуса по високите части до към 17 в ниското. \r\n\r\n Черноморието ще осъмне с мъгли, които ще се разсеят до обяд с тенденция за слънчев и тих следобед. Температурите там ще бъдат между 19 и 22 градуса. Градусите ще са по-високи по южното ни крайбрежието. \r\n\r\n Липсата на вятър и мъглите създават условия за задържане на замърсителите в атмосферата. Рано сутринта в петък градовете, в които бяха измерени стойности на фините прахови частици над нормите, са Видин, София, Враца, Русе и Пловдив. Данните са от портала за чистотата на атмосферата в реално време \"Air Quality Index\" на Европейската комисия. \r\n\r\n Тихото време в следващите дни е предпоставка замърсяването да се запази в този диапазон. \r\n\r\n Промяна в ситуацията на Балканите не се очаква в следващите дни. Регионът е под влиянието на зона с високо атмосферно налягане. Раздвижване на атмосферата се очаква чак в дните около и след изборите. До тогава – хладни предиобеди с температури около 10 градуса и слънчеви следобеди, в които термометрите ще гонят 25-26 градуса. \r\n \n\t\t\t\t\t\t", "date": "2019.10.18", "title": "Очаква ни тих и топъл петък"}
{"url": "http://www.bnews.bg/article/263866-izpalkomat_na_bfs_zasedava_izvanredno_sled_macha_balgariya_angliya", "text": "\n Изпълкомът на Българския футболен съюз решава днес как да излезе от кризата след оставката на Борислав Михайлов. В четвъртък той заяви, че оставката му е факт и изпълкомът няма нужда да я гласува. \r\n\r\n Междувременно и соченият за фаворит на поста вицепрезидент на БФС Атанас Фурнаджиев също подаде оставка, като призова и останалите си колеги да го последват. \r\n\r\n На днешното заседание Изпълнителният комитет на БФС трябва да реши дали да подкрепи свикването на Конгрес през февруари или да избере временно изпълняващ длъжността шеф на съюза. \r\n \n\t\t\t\t\t\t", "date": "2019.10.18", "title": "Изпълкомът на БФС заседава извънредно след мача България-Англия"}
{"url": "http://www.bnews.bg/article/263871-minimum_800_lv_zaplata_za_medsestra_v_sarbiya_ot_1_yanuari", "text": "\n Увеличение на заплатите в държавния сектор влиза в сила в Сърбия от 1 ноември, като най-голямо ще бъде то за медицинските сестри - 15 процента, съобщава белградският вестник „Блиц”, цитиран от БТА. \r\n\r\n Сестрите със средно специално образование ще получават от 45 684 динара (приблизително 800 лв.) до 49 241 динара (861 лв.), а тези с висше – от 52 181 динара (913 лв.) до 55 592 динара (972 лв.). Заплатата варира според местоработата – здравен център, болнично отделение или „Спешна помощ”. \r\n\r\n У нас професионалистите по здравни грижи протестираха с искане за минимална заплата за медсестра 900 лв. в общинска болница или 950 лв. – в университетска. Уверенията на властта са, че ще осигури нужните пари за това. \r\n\r\n В Сърбия увеличение от девет процента ще получат работещите в сферата на образованието, съдиите, прокурорите, социалните работници и членовете на службите за сигурност. \r\n\r\n Работещите в държавната администрация ще получат увеличение на заплатите с осем процента. \r\n\r\n Минималната заплата до края на годината ще възлезе на 27 000 динара (472 лв.), а от 1 януари догодина ще е малко над 30 000 динара (525 лв). \r\n \n\t\t\t\t\t\t", "date": "2019.10.18", "title": "Минимум 800 лв. заплата за медсестра в Сърбия от 1 януари"}
