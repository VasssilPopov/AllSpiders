{"url": "http://www.bnews.bg/article/256154-uraganni_vetrove_v_planinite", "text": "\n Следобед и привечер вятърът и в ниското ще се усили още, временно ще стане силен от юг - югозапад. \r\n\r\n До края на деня облачността над повечето райони ще бъде разкъсана. Слънцето на моменти ще се показва, но ще има и временни увеличения на облачността. Не са изключени и краткотрайни валежи, на съвсем малко места. Температурите днес ще се повишат до 12 - 17 градуса в повечето райони. Ще има и места с по-високи от тези стойности, но също така в Северозападна България на места температурите ще останат по-ниски. \r\n\r\n И днес в планините ще бъде ветровито - сутринта на вр. Мургаш и на вр. Мусала духаше ураганен вятър. На Черни връх вятърът беше бурен. \r\n\r\n Облачността ще бъде предимно разкъсана. На моменти ще се увеличава повече. \r\n\r\n И в планините не са изключени краткотрайни валежи. \r\n\r\n Необичайно топло ще остане и утре. Минималните температури, в повечето райони, ще бъдат между 3° и 8°. \r\n\r\n Утре максималните стойности ще бъдат между 12 и 17°, в северозападните райони отново ще останат по-ниски. \r\n\r\n Във вторник вятърът от изток-североизток и ще се усили. С него ще нахлува по-студен въздух и температурите ще започнат бързо да се понижават.  \r\n\r\n   \r\n\r\n   \r\n \n\t\t\t\t\t\t", "date": "2019.02.03", "title": "Ураганни ветрове в планините! "}
{"url": "http://www.bnews.bg/article/256150-dvumetrov_severen_koshmar_se_izpravya_na_patya_na_kobrata", "text": "\n Двуметровият Роберт Хелениус е вероятният следващ съперник на Кубрат Пулев в професионалния боксов ринг. \r\n\r\n Новината е на спортния канал ESPN зад Океана, като се твърди, че преговорите са почти завършени и мачът е на практика сигурен. \r\n\r\n Агенцията Top Rank ръководи организацията на такъв бой, а мястото е Ингълууд, край Лос Анджелис. Датата вече бе обявена от Пулев преди дни в интервю, дадено за американска медия - 23 март. \r\n\r\n Роденият в Швеция Хелениус е висок точно 2 метра и има разтег на ръцете от 201 сантиметра, което го прави един от най-опасните противници в тежка категория. \r\n\r\n Известен с прякора Северния кошмар, 35-годишният гигант е губил само два пъти в 30 професионални мача, като последното поражение дойде след 12 рунда срещу мощния Дилиън Уайт. \r\n\r\n Този мач бе през октомври и дойде след само 10 дни подготовка на огромния швед, който замести контузен противник на Уайт. \r\n\r\n Хелениус живее във Финландия от дете и има двойно гражданство, като сам определя себе си повече като финландец, отколкото като швед. \r\n\r\n Подобно на Кубрат Пулев, изкара доста години в сътрудничество с агенцията \"Зауерланд\", но си тръгна от нея с не най-добри взаимни чувства. \r\n \n\t\t\t\t\t\t", "date": "2019.02.03", "title": "Двуметров Северен кошмар се изправя на пътя на Кобрата"}
{"url": "http://www.bnews.bg/article/256145-otkriha_granata_ot_parvata_svetovna_voyna_v_pratka_frenski_kartofi_v_honkong", "text": "\n Германска ръчна граната от Първата световна война, е открита във внесена от Франция пратка картофи за завод за производство на чипс в Хонконг, съобщи полицията, цитирана от АФП. Взривното устройство е открито вчера в завода \"Калби снакс\" и е обезвредено без проблеми. \r\n\"Гранатата беше в нестабилно състояние, защото е била с изваден щифт, но не е била избухнала\", заяви комисар Уилфред Уон Хо-хон. Полицията публикува видеозапис как сапьори поставят гранатата в канализация преди да я взривят. \r\nВзривното устройство е било широко 8 см и е тежало 1 кг. Полицията не съобщи точния географски произход на пратката картофи. \r\n\r\n Според историци гранатата е била изоставена в окоп през Първата световна война, който впоследствие е станал част от картофена нива, и е била събрана заедно с картофите. \r\nТова не е първи случай, в който в бившата британска колония се откриват стари боеприпаси, но обикновено става дума за американски бомби, пуснати върху превзетата от японците територия през Втората световна война. Хонконг е превзет от Япония през декември 1941 г. и е освободен през лятото на 1945 г. Територията е била обсипана с бомби от САЩ в началото на Тихоокеанската военна кампания. \r\n \n\t\t\t\t\t\t", "date": "2019.02.03", "title": "Откриха граната от Първата световна война в пратка френски картофи в Хонконг"}
{"url": "http://www.bnews.bg/article/256144-do_17_gradusa_v_parviya_ponedelnik_na_fevruari", "text": "\n През следващото денонощие времето ще се задържи с разкъсана облачност, значителна над Западна България. През нощта вятърът ще отслабне, в много райони и стихне. \r\n  \r\nВ понеделник в Дунавската равнина ще духа слаб запад-северозападен вятър. Минималните температури в повечето райони ще са между 3 и 8 градуса, а максималните стойности ще достигнат между 12 до 17 градуса, в северозападните райони отново по-ниски, в София - около 10 градуса. \r\n\r\n Атмосферното налягане ще продължи да се повишава - ще бъде по-високо от средната за месеца. \r\nВ планините ще има разкъсана облачност, значителна над Рило-Родопската област. Ще духа слаб, по високите части умерен югоизточен вятър. Максималната температура на 1200 м ще достигне около 9 градуса, на 2000 м - около 4 градуса. \r\n\r\n Над Черноморието ще преобладава слънчево време с разкъсана средна и висока облачност. В следобедните часове ще духа слаб югоизточен вятър. Максималните температури ща са в интервал между 11 и 16 градуса. Температурата на морската вода е 6-7 градуса. Вълнението на морето ще бъде 2-3 бала. \r\nВъв вторник над Дунавската равнина ще преобладава облачно и мъгливо време, на отделни места е възможно и да преръми. Над останалата част от страната ще има разкъсана облачност, предимно висока. Вятърът ще бъде от изток, по-късно през деня в източните райони - от изток-североизток, и ще се усили. С него ще нахлува сравнително студен въздух и температурите ще започнат бързо да се понижават. \r\n\r\n В нощта срещу сряда от югозапад ще завали дъжд, в планините над 1000 м - сняг. В сряда превалявания от дъжд ще има в по-голямата част от страната, на повече места и повече като количество - в Южна България. \r\n \n\t\t\t\t\t\t", "date": "2019.02.03", "title": "До 17 градуса в първия понеделник на февруари"}
{"url": "http://www.bnews.bg/article/256143-chetirilentov_nadlez_svarzva_stara_zagora_s_industrialnata_zona_i_magistrala_trakiya", "text": "\n Обновен и вече четирилентов надлез от днес свързва Стара Загора с индустриалната зона и автомагистрала \"Тракия\". Съоръжението откри министър-председателят Бойко Борисов, който премина по 550-метровото трасе. \r\n\r\n Надлезът осигурява безопасност за движение на автомобилите и сигурност за пешеходците, поставен е и край на наводненията в района на жп линията под него, посочи кметът на Стара Загора Живко Тодоров. \r\n\r\n   \r\n\r\n   \r\n \n\t\t\t\t\t\t", "date": "2019.02.03", "title": "Четирилентов надлез свързва Стара Загора с индустриалната зона и магистрала \"Тракия\""}
{"url": "http://www.bnews.bg/article/256152-banov_otgovori_na_yoncheva_vsichki_dokumenti_sa_predadeni_na_prokuraturata", "text": "\n \"Във връзка с поредните \"разкрития\" на Елена Йончева - всички документи са предадени на прокуратурата, дал съм обяснения и вярвам на институциите и компетентните органи. За съжаление, партийната пропаганда употреби за собствени цели културата”, написа във Фейсбук министърът на културата Боил Банов след гостуване на Елена Йончева в „Тази събота и неделя”. \r\n\r\n „За съжаление, да бъде знаме на това прие да бъде някога уважаваната и харесвана журналистка г-жа Йончева. За съжаление, истината остава все по-сама и за това вина носим всички. Фалшивите новини, “алтернативните факти” вече ни давят”, добави той. \r\n\r\n Тази седмица беше пуснат аудиозапис, който, по думите на Йончева, уличава Боил Банов в опит да спести сериозна сума за неустойки на фирмата изпълнител на ремонта на столичното Ларго.  \r\n\r\n „Не съм професионален политик и може и да сгреша, но няма да коментирам всяко включване на БСП. Лъжите са много. За тях не е важна истината, а тази сглобена фалшива новина да се повтаря. Не е важно, че е лъжлива. Не е важно, че е сапунено-оперетна. Не е важно и че това е партията с исторически най-големи прегрешения към свободата на медиите и към свободата изобщо”, пише още Банов в профила си. \r\n \n\t\t\t\t\t\t", "date": "2019.02.03", "title": "Банов отговори на Йончева: Всички документи са предадени на прокуратурата"}
{"url": "http://www.bnews.bg/article/256155-2_godishno_dete_padna_ot_prozorets_na_bolnitsa_vav_varna", "text": "\n 2-годишно дете падна от третитя етаж на родилното отделение в болница \"Света Анна\" във Варна, предаде БНР. \r\n\r\n Детето е с тежка черепно-мозъчна травма. То е настанено в детска хирургия. \r\n\r\n Инцидентът е станал между 11 и 12 часа днес. От пресслужбата на болницата потвърдиха информацията. \r\n \n\t\t\t\t\t\t", "date": "2019.02.03", "title": "2-годишно дете падна от прозорец на болница във Варна"}
{"url": "http://www.bnews.bg/article/256148-mlada_zhena_pochina_ot_grip_3_dni_sled_kato_i_bashta_y_izdahna", "text": "\n 26-годишната Елинка Зарова е издъхнала от белодробни усложнения в реанимацията на областната болница в Пазарджик, съобщиха от здравното заведение. Информацията бе потвърдена пред \"24 часа\" и от Марин Манолов - кмет на село Априлци, откъдето е жената. \r\n\r\n Преди три дни в спешното отделение на болницата от белодробни усложнения почина и нейният 55-годишен баща Самуил Заров. Тогава, докато лекарите се борят за живота му, дъщерята която го придружавала, колабирала пред погледа на медиците. Тя незабавно е била приета в реанимацията на болницата в изключително тежко състояние. Направените в специализирана лаборатория изследвания показали, че младата жена е болна от грип А/Н1. \r\n\r\n Двамата с баща и се разболяват около седмица преди да потърсят лекарска помощ в болницата, като през това време се самолекуват, което се оказва фатално. Младата жена оставя малко момиченце сираче. \r\n\r\n \"Цялото село е болно от грип. Такова чудо не е било в Априлци. Не помним и такава трагедия баща и дъщеря да починат през 2-3 дни от грип. Съобщих за случилото се в община Пазарджик, за да се вземат някакви мерки\", заяви потресеният от трагедията кмет Манолов. \r\n\r\n Със смъртта на Елинка Зарова починалите от белодробни усложнения в болницата в Пазарджик вече са пет, между които и 2-годишно момиченце. \r\n\r\n Грипната епидемия в област Пазарджик беше обявена на 17 януари и все още продължава. Въпреки, че броят на болните намалява, нивата на заболеваемостта в региона продължават да са над приетите норми. \r\n \n\t\t\t\t\t\t", "date": "2019.02.03", "title": "Млада жена почина от грип 3 дни, след като и баща й издъхна"}
{"url": "http://www.bnews.bg/article/256147-tri_skiorki_postradaha_pri_intsident_s_lifta_v_pamporovo", "text": "\n Три скиорки са пострадали вчера при инцидент с лифта в планинския курорт Пампорово, предизвикан от паднало дърво, съобщи bTV. \r\n\r\n Една от младите жени - на 20 години, е паднала от няколко метра, след като бор се стоварил върху седалката в движение. За късмет няма опасност за живота й, тя е само с натъртвания и без счупвания. Другите също са в добро състояние. \r\n\r\n Падналото дърво обаче блокира лифта за 3 часа, сигнализираха скиори. Вятърът е съборил дървото върху една от седалките на съоръжението. \r\n\r\n Очевидци разказаха, че много хора са скачали. Някои оправдаха риска си с измръзване на крайниците и казаха, че след втория час вече не са можели да седят на едно място. \r\n\r\n От \"Пампорово ООД\" казаха, че всеки ден се извършват обходи и изгнили дървета се отстраняват, но срещу природата нищо не може да се направи понякога. \r\n\r\n В момента всички лифтове работят. Въпреки високите температури обаче, заради силния вятър условията в планините не са много подходящи за туризъм. \r\n \n\t\t\t\t\t\t", "date": "2019.02.03", "title": "Три скиорки пострадаха при инцидент с лифта в Пампорово"}
{"url": "http://www.bnews.bg/article/256153-varnaha_na_rabota_vazpitatelki_obvineni_za_v_poboy_v_detska_gradina", "text": "\n Медицински сестри и възпитателки, обвинени в тормоз над децата в Глоджево, са върнати отново на работа в същата градина. За това сигнализираха разтревожени родители. \r\nСлучаят нашумя преди година след аудиозапис, на който се чуват обиди към децата от страна на персонала. Четирите жени, обвинени в тормоз, напускат сами, а яслата затваря.  \r\n„Казаха, че няма нов преподавател, търсено е било в социалните, бюрата по труда, да се назначи”, обясни Мелек Алхалуи, майка на дете от детската градина.   \r\n\r\n „Свикахме родителска среща, на която родителите сами предложиха едната от тези сестри да бъде върната на работа”, посочи Рефие Ралева, директор на ДГ  „Здравец\".   \r\nВИДЕО: Впоследствие в градината са назначени още две от напусналите. Според директорката на детската градина всъщност никой не е установил вината на жените.  \r\nНесъгласните с това решение майки отказаха да застанат пред камера, но пък кметът на Глоджево ги подкрепи. \r\n„Ако имах аз някакви правомощия, решението щеше да бъде друго”, заяви Адем Хаджимемишев, кмет на град Глоджево. \r\n\r\n Макар да няма нови жалби от родители, неправителствени организации вече са поискали проверка по случая от Агенцията за закрила на детето. \r\n \n\t\t\t\t\t\t", "date": "2019.02.03", "title": "Върнаха на работа възпитателки, обвинени за в побой в детска градина"}
{"url": "http://www.bnews.bg/article/256146-moshtna_burya_udari_kaliforniya_i_navodni_magistrali", "text": "\n Втора мощна буря удари днес Южна Калифорния и затвори важни магистрали. Това се случи, след като платната бяха засипани от вода и кал, потекли от оголени от горски пожари хълмове, а хиляди местни жители получиха нареждания да се евакуират, предаде Асошиейтед прес, цитирана от БТА. \r\n\r\n Предупреждения за наводнения бяха издадени за големи части от Южна Калифорния. Метеоролозите заявиха, че на някои места е имало над 10 см валежи, а в планините се е натрупала снежна покривка от около метър. \r\n\r\n Скоростта на вятъра в окръг Санта Барбара достигна 128 км/час, а бурята в един момент натрупа над сантиметър валежи за пет минути. \r\n\r\n В целия район има изкоренени дървета и съборени електрически стълбове. \r\n\r\n В Малибу местните жители барикадираха домовете си с пясъчни чували заради придошлата вода. \r\n\r\n   \r\n \n\t\t\t\t\t\t", "date": "2019.02.03", "title": "Мощна буря удари Калифорния и наводни магистрали"}
{"url": "http://www.bnews.bg/article/256142-nad_700_detsa_zhiveyat_v_turskite_zatvori_s_maykite_si", "text": "\n Над 700 деца живеят в турски затвори заедно със своите майки. Жените излежават присъди, които обикновено са политически. Затворите са препълнени, а децата – травматизирани. Но за турската държава тези нещастни деца сякаш изобщо не съществуват. \r\n\r\n Събота е „ден на бащата”. Татковци вземат децата си от затвора Гебзе. Малчуганите имат възможност да излязат за малко на свобода. Ченгиз Акбаба също взема 2-годишния си син Мираз през уикендите. Детето вече е свикнало да го отделят често-често от майка му. \r\n\r\n Семейство Акбаба са кюрди, а майката на Мираз се е ангажирала с подкрепа за една кюрдска опозиционна партия - достатъчно основание, за да влезе за 4 години в затвора.     \r\n\r\n „Имаме голям късмет, че не живеем далеч и можем да вземаме децата от затвора”, коментира Ченгиз Акбаба. \r\n\r\n Той поддържа контакт с други мъже, чийто съпруги са осъдени по политически причини. \r\n\r\n „Жена ми лежи заради няколко коментара в социалните мрежи”, разказва Барис Къзъл. „Осъдена е за терористична пропаганда. Според адвоката ни такива изяви не би трябвало да са наказуеми, ако живеехме в нормална обстановка. Но те промениха законите”. \r\n\r\n Именно заради новите антитерористични закони сега Мираз и майка му Гюлистан са принудени да делят един нар - в килия с 14 други затворнички. Мираз няма друга възможност да си играе, освен в малкия бетониран двор на затвора. \r\n\r\n Затова и първата работа на баща му е да го заведе на истинска детска площадка. За да се почувства той като другите деца, макар и само за няколко часа. Още две години Мираз ще живее по този начин - с разделени родители.   \r\n\r\n „Той не бива да си мисли, че майка му е крива за това положение. Детето не разбира, че тя е затворена. Дано само не му останат някакви травми”, коментира Ченгиз Акбаба. \r\n\r\n А това би било истинско чудо, както го уверяват семейства, които са преживели същия кошмар. 10-годишният днес Ренас е прекарал 3 години в затвора заедно с майка си. И не е в състояние изобщо да говори на тази тема. \r\n\r\n „Нощно време оставяме лампата в коридора да свети, иначе детето се страхува. Всеки по-силен шум го стряска. А когато ходи до тоалетна, винаги го чакам пред вратата”, разказва Осман Курум.   \r\n\r\n Повече от 700 деца междувременно лежат в турски затвори заедно с майките си. Такава е оценката на малобройните неправителствени организации, които се опитват да помагат на засегнатите семейства. Те твърдят, че тези деца просто не съществуват за турската държава: \r\n\r\n „Служителите на затвора изобщо не са обучени да работят с малки деца, не знаят какви са потребностите им. А правителството няма никаква представа в кои затвори има деца и колко са на брой”, обяснява Джансу Шекерджи, от правозащитната организация CISST. \r\n\r\n Турските затвори са препълнени. Само през последните две години повече от 160 хиляди души бяха хвърлени зад решетките по политически причини. \r\n\r\n „Правителството планира да изгради нови 230 затвора, а привържениците на президента Ердоган одобряват този план. Майките, излежаващи присъди в затворите, само се представяли за жертви, подхвърлят някои”, обяснява Джансу Шекерджи. \r\n\r\n „Трябва да се провери дали тези жени не забременяват умишлено, а след това нарочно да извършват престъпения, за да използват положението си за антиправителствена пропаганда”, заявява Абдуррахман Дилипак, колумнист на вестник „Йени Акит”. \r\n\r\n Вечерта Мираз и баща му отиват на гости при бабата и дядото на детето - също кюрди. Според тях не е случайност, че в момента толкова много кюрдски активистки лежат в затвора заедно с невръстните си деца.   \r\n\r\n „Жена, осъдена за кражби, може да излезе на свобода след две години, ако има малко дете. Но нашите съпруги не могат да се надяват на същото”, заявява Ченгиз Акбаба. \r\n\r\n Двата почивни дни свършват и Мираз трябва да се върне обратно в затвора при майка си. За бащата раздялата винаги е трудна. По пътя го връхлитат тревожни мисли: какво ли очаква детето му зад решетките? И с кого ли майка и дете ще трябва да делят една килия? \r\n\r\n „Те са зависими от толерантността на съкилийничките си, които могат да се оплачат, ако, примерно, детето плаче нощем. Помислете си: 15 жени в една килия! Такива мисли ме налягат”, заявява бащата. \r\n\r\n Детето обаче не бива да усеща нищо от тревогите на бащата. Пред затвора идва време за раздяла. А зад стените на затвора таткото трябва да предаде малкия Мираз на един от надзирателите. \r\n \n\t\t\t\t\t\t", "date": "2019.02.03", "title": "Над 700 деца живеят в турските затвори с майките си"}
{"url": "http://www.bnews.bg/article/256151-barsa_iztrapna_mesi_propuska_i_sledvashtoto_el_klasiko", "text": "\n Барселона изтръпна и зачака новини около травмата на Лионел Меси, която може да му струва участие и във второто издание на супердербито с Реал Мадрид за сезона. \r\n\r\n Лео е в суперформа с голове в осем поредни мача и общо 28 попадения за сезона в 28 титулярни двубоя във всички турнири. Но в събота вечер, докато бе на поредната си  спасителна мисия от 0:2 до 2:2 срещу Валенсия, Меси се контузи. \r\n\r\n Аржентинецът вкара и двете попадения, но след второто легна край тъчлинията и дълго му бе оказвана помощ. Дясното му бедро бе масажирано 3-4 минути, а звездата се върна и доигра мача, но очевидно - с болки. Просто Барса бе извършил и трите си смени и Лео не искаше да излезе и да остава тима с 10 души. \r\n\r\n Но тази сутрин каталунският в. \"Мундо Депортиво\" е вестоносец на лоши новини. \r\n \n\t\t\t\t\t\t", "date": "2019.02.03", "title": "Барса изтръпна - Меси пропуска и следващото Ел Класико?"}
{"url": "http://www.bnews.bg/article/256149-ruski_moryatsi_zadarzhani_v_kabo_verde_za_kontrabanda_na_9_t_kokain", "text": "\n Полицията на Кабо Верде задържа 11 руски моряци, заподозрени в контрабанден внос на над 9 тона кокаин, предаде Ройтерс, като цитира руски медии и БТА. \r\n\r\n По данни на агенция \"Новости\" корабът \"ESER\", плаващ под панамски флаг, е пътувал от Панама за мароканския град Танжер. Той е бил задържан в четвъртък след спиране в пристанищния град Прая, поради смъртта на член на екипажа. \r\n\r\n Руското посолство в западноафриканската островна държава отказа коментар. Корабът все още се намира в пристанището на Прая. \r\n \n\t\t\t\t\t\t", "date": "2019.02.03", "title": "Руски моряци задържани в Кабо Верде за контрабанда на 9 т кокаин"}
{"url": "http://www.bnews.bg/article/256130-super_kameri_vlizat_v_arsenala_na_kat_sreshtu_dzhigitite_na_patya", "text": "\n Нови супер модерни камери влизат в арсенала на КАТ срещу джигитите на пътя. 23 нови устройства вече са монтирани в полицейските автомобили и снимат нарушителите. Камерите работят дори и в движение, посочва NOVA. \r\n  \r\nОт края на миналата година шофьорите трябва да бъдат още по-внимателни на пътя, ако не искат да получат „честитка”. С новите т.нар „супер камери” Пътна полиция вече може да хваща нарушенията на шофьорите и докато те са в движение. Новите устройства са почти незабележими, но не пропускат нарушители. \r\n  \r\n„Автомобилът разполага с две камери. Едната е инсталирана на тавана колата, а другата е вградена в предната броня. В багажника има инсталирана самостоятелен компютър, който обработва наличната информация”, обясни Илия Георгиев, инспектор в Пътна полиция в ГД „Национална полиция”. \r\nВ купето на патрулката има екран, на който в реално време се вижда пътят. Едното от нарушенията, което хваща камерата, е превишената скорост. \r\n  \r\n„Патрулният автомобил се движи плътно вдясно, заснема средната и лявата лента. Определили сме, че максимално допустимата скорост за движение е 80 км/ч. Радарът на камерата е настроен да установява превишаване на скоростта от 105 км/ч нагоре”, каза още той.  \r\n\r\n И ако ни хванат, ще получим фиш. Липсата на „Гражданска отговорност” също не остава незабелязана от камерата. \r\n  \r\nНо ако покрай патрулката мине автомобил на фирма, той може да светне в червено, а това означава, че няма „Гражданска отговорност”, въпреки че колата има платена застраховка. Проблемът от МВР обясняват така: \r\n  \r\n„Т.нар. корпоративни клиенти сключват една полица за много автомобили. Тогава е напълно възможно при заснемане да бъде засечена, че няма”.  \r\nТака често на полицията ѝ се налага да прави още една проверка на колите. Иначе основната задача на камерите е да са от полза на криминална полиция. По регистрационния номер се вижда дали колата се издирва. Така на територията на страната вече са хванати няколко откраднати автомобила. \r\n \n\t\t\t\t\t\t", "date": "2019.02.03", "title": "„Супер камери“ влизат в арсенала на КАТ срещу джигитите на пътя"}
{"url": "http://www.bnews.bg/article/256141-evakuirat_kralitsata_pri_bezreditsi_sled_brekzita", "text": "\n Британската кралица Елизабет II и високопоставени членове на кралското семейство могат да бъдат евакуирани от Лондон в случай на безредици, причинени от излизането на страната от Европейския съюз без споразумение. Това съобщава в. \"Сънди таймс\", цитирайки правителствен план. \r\n\r\n Вестникът отбелязва, че той е преработен от плана за спасяване на кралското семейство по време на Студената война. Тогава британските служби се подготвяха за реакция в случай на ядрена атака от СССР. \r\n\r\n Публикацията не разкрива на какво място се планира да се евакуира кралицата и нейното семейство. \r\n\r\n В средата на януари Камарата на общините на британския парламент отхвърли плана за Брекзит, който министър-председателят на страната Тереза ​​Мей договори с ЕС. \r\n\r\n Брюксел отказа нови преговори след разговори, които се водеха над 2 години и половина. Политическата криза на Острова само засили страховете от твърд Брекзит. \r\n\r\n Споразумението между Великобритания и ЕС предполага, че страната ще напусне съюза на 29 март, но ще има преходен период до края на 2020 година. Споровете ще се решават от обща комисия, която ще включва експерти от двете страни. В този случай основният спорен въпрос е границата между Ирландия и Северна Ирландия. \r\n \n\t\t\t\t\t\t", "date": "2019.02.03", "title": "Евакуират кралицата при безредици след Брекзита"}
{"url": "http://www.bnews.bg/article/256131-nikolas_maduro_predlozhi_novi_izbori_no_ne_prezidentski_a_parlamentarni", "text": "\n Осемдневният краен срок за венецуелския президент Николас Мадуро да обяви нови избори, поставен му от седем държави от ЕС, изтича днес. След изтичането му Великобритания, Белгия, Германия, Испания, Португалия, Холандия и Франция са заявили, че ще признаят за президент на Венецуела опозиционния лидер Хуан Гуайдо, предадоха ДПА и Ройтерс. \r\nНа митинг в Каракас пред привърженици снощи Мадуро отхвърли искането на европейските държави като \"безочливо\" и заяви, че той е законният държавен глада на страната си. На друг митинг наблизо Гуайдо се зарече, че народът ще остане на улиците, докато се бъде извоювана свобода, временно правителство и нови честни избори за президент. \r\nНа проправителствения митинг социалистът Мадуро се провикна: \"Вие искате избори? Вие искате предсрочни избори? Ще имаме парламентарни избори\". Митингът бе в чест на 20-годишнината от първото встъпване в длъжност като президент на покойния Уго Чавес. \r\nОпозиционният депутат Армандо Армас окачестви като поредната провокация идеята на Мадуро за предсрочни парламентарни избори. \"Мадуро не е президент и т.нар. Учредително събрание няма легитимност, няма стойност\", се казва в изявлението на депутата от Националното събрание (парламента). Подчиненият на Мадуро Върховен съд е обявил за незаконно Националното събрание, след което Мадури свика свое Учредително събрание, припомниха агенциите. \r\nТе отбелязаха, че позициите на Николас Мадуро се доразклатиха, след като вчера бе разпространено видео, в което един генерал от венецуелските ВВС изрази подкрепа за Хуан Гуайдо, провъзгласил се за временен държавен глада до произвеждането на избори. Генерал Франсиско Янес заяви, че \"90% от армията не е с диктатора, а с народа на Венецуела, след което командването на въоръжените сили го заклейми като предател. \r\n \n\t\t\t\t\t\t", "date": "2019.02.03", "title": "Николас Мадуро предложи нови избори, но не президентски, а парламентарни"}
{"url": "http://www.bnews.bg/article/256140-vremeto_dnes_prolet_v_nedelya", "text": "\n Днес ще преобладава слънчево време с разкъсана средна и висока облачност. В сутрешните часове на места в низините и котловините видимостта ще бъде намалена. Юг-югозападният вятър ще се усили, ще е умерен, след обяд - временно силен. Максималните температури ще са предимно между 12° и 17°, по-ниски на места в Северозападна България. \r\n\r\n Това съобщават от НИМХ. \r\n\r\n Над планините ще е предимно слънчево, с разкъсана средна и висока облачност, но ще бъде доста ветровито. Ще духа силен, по високите и открити части - до бурен юг-югозападен вятър. Максималната температура на височина 1200 метра ще е около 9°, на 2000 метра - около 3°. \r\n\r\n Над Черноморието ще преобладава слънчево време. Временни увеличения на облачността ще има над южните райони, без валежи. Ще духа умерен, след обяд и силен южен вятър. Максимални температури от 12° в северните до 17° в южните райони. Температурата на морската вода е 6-7°. \r\n\r\n Вълнението на морето ще е 2-3 бала. \r\n \n\t\t\t\t\t\t", "date": "2019.02.03", "title": "ВРЕМЕТО ДНЕС! Пролет в неделя"}
{"url": "http://www.bnews.bg/article/256132-otkriha_i_poslednata_partida_zarazeno_govezhdo_vav_frantsiya", "text": "\n Френските власти съобщиха снощи, че са проследили цялото количество от 795 кг говеждо месо, внесено от кланица в Полша, заподозряна, че продава месо от болни животни, предаде ДПА. \r\nПървоначално служители от министерството на земеделието набелязаха за унищожаване 500 кг от пратката, докато 150 кг вече са били разпродадени на дребно. \r\nВчера са били проследени и локализирани последните 145 кг в складове на едро, месарници и ресторанти. Засега не са открити доказателства, че потребителите са изложени на рискове, но месото не е годно за консумация, защото не е минало през официална инспекция в кланицата, обявиха от ведомството. \r\nВ края на миналата седмица в разследващ репортаж на полския тв канал Те Фау Ен 24 бе съобщено, че в кланица в Североизточна Полша се колят болни животни и месото са разфасова и продава. Европейската комисия отправи предупреждения към 14 засегнати държави. \r\n \n\t\t\t\t\t\t", "date": "2019.02.03", "title": "Откриха и последната партида заразено говеждо във Франция"}
{"url": "http://www.bnews.bg/article/256133-11_zhertvi_sled_srutvane_na_sgrada_v_alepo", "text": "\n 11 души загинаха при срутване на повредена през гражданската война сграда в сирийския град Алепо, предаде АП, като се позова на сирийската агенция САНА. \r\nСред загиналите са и четири деца. Пететажната сграда е рухнала тази сутрин, като само един от намиращите се в нея е оцелял. Сградата се намира в квартал \"Салахуддин\" в източната част на Алепо. \r\n\r\n Алепо бе разделен в продължение на четири години от лятото на 2012 г. Западната част на града се намираше под контрола на сирийския режим, а източната - на опозицията. \r\nСирийската армия започна офанзива срещу бунтовниците в Алепо през 2016 г., продължила месеци и довела до възстановяването на контрола на правителството над целия град. \r\nБлизо осемгодишният конфликт в Сирия отне живота на повече от 400 000 души, а големи части от страната бяха опустошени. \r\n \n\t\t\t\t\t\t", "date": "2019.02.03", "title": "11 жертви след срутване на сграда в Алепо"}
{"url": "http://www.bnews.bg/article/256134-zhertvi_na_toksichnata_valna_v_braziliya_mozhe_zavinagi_da_ostanat_neotkriti", "text": "\n Броят на загиналите в срутването на хвостохранилището в Бразилия достигна 121 души, а 226 души са в неизвестност, съобщиха спасителните екипи, цитирани от АП. \r\nПредставител на противопожарната служба на щата Минас Жераис заяви, че някои от телата може никога да не бъдат намерени под тоновете кал, които заляха района на градчето Брумадиньо. \r\n\r\n Стената на язовира,съдържащ вода от отпадъците на металургичната промишленост, се скъса на 25 януари. Жителите на близките къщи бяха евакуирани, няколко сгради бяха унищожени от потоците кал. Бразилската минна компания \"Вале\", която притежава язовира, обяви намерението си да се откаже от използването на 10 аналогични съоръжения от съображения за сигурност. \r\n\r\n По предварителни данни големият брой смъртни случаи в резултат на аварийната ситуация отчасти се обяснява с факта, че алармените сирени не са работили при скъсването на язовирната стена. Президентът на \"Вале\" Фабиу Шварцман заяви потоците от течна кал са се разпространили толкова бързо, че за няколко минути са повредили тези устройства. \r\nТоксичната кал се разля на площ, еквивалентна на 100 футболни игрища. \r\n \n\t\t\t\t\t\t", "date": "2019.02.03", "title": "Жертви на токсичната вълна в Бразилия може завинаги да останат неоткрити"}
{"url": "http://www.bnews.bg/article/256136-nay_mnogo_sa_balgarite_v_germaniya_nad_400_hilyadi", "text": "\nНай-много български граждани живеят в Германия - 416 хиляди.\r\n\r\nДанните са на Министерството на външните работи на България за българите в чужбина, които са изпратени до сайта eurochicago.com.\r\n\r\nЗа Турция са посочени 350 хиляди, за САЩ - 300 хиляди, за Гърция също 300 хиляди, за Испания - 250 хиляди, за Великобритания - 200 хиляди, за Италия - 120 хиляди, за Канада - 70 хиляди, за Австрия - 35 хиляди, за Молдова - 31 хиляди, за Кипър - 25 хиляди, за Чехия също 25 хиляди, за Южна Африка - 20 хиляди, за Швейцария - 12 хиляди, за Норвегия - 7 хиляди, за ОАЕ - също 7 хиляди, за Малта - 6 хиляди, за Полша - 4 хиляди, за Йордания - хиляда и пр.\r\n\r\nЗа Франция числото е 60-80 хиляди, за Австралия - 10-15 хиляди, за Нова Зеландия - 3-5 хиляди.\r\n\r\nАко сравним новополучените данни с данните отпреди седем години (след предишното запитване до МВнР), ще видим, че през 2011 г. броят на българските граждани в Германия е бил само 74 869, а сега числото е над 400 хиляди.\r\n\r\nНай-много са българите в Германия - над 400 хиляди\r\nВ САЩ и Гърция живеят по 300 хиляди българи\r\n07:42 ч. 03.02.2019 г. - 07:58 ч. 03.02.2019 г.\r\n\r\n\r\nНай-много български граждани живеят в Германия - 416 хиляди.\r\n\r\nДанните са на Министерството на външните работи на България за българите в чужбина, които са изпратени до сайта eurochicago.com.\r\n\r\nКНСБ: Близо 1 млн. българи емигрираха за 17 години, това е катастрофално\r\nЗа Турция са посочени 350 хиляди, за САЩ - 300 хиляди, за Гърция също 300 хиляди, за Испания - 250 хиляди, за Великобритания - 200 хиляди, за Италия - 120 хиляди, за Канада - 70 хиляди, за Австрия - 35 хиляди, за Молдова - 31 хиляди, за Кипър - 25 хиляди, за Чехия също 25 хиляди, за Южна Африка - 20 хиляди, за Швейцария - 12 хиляди, за Норвегия - 7 хиляди, за ОАЕ - също 7 хиляди, за Малта - 6 хиляди, за Полша - 4 хиляди, за Йордания - хиляда и пр.\r\n\r\nЗа Франция числото е 60-80 хиляди, за Австралия - 10-15 хиляди, за Нова Зеландия - 3-5 хиляди.\r\n\r\nАко сравним новополучените данни с данните отпреди седем години (след предишното запитване до МВнР), ще видим, че през 2011 г. броят на българските граждани в Германия е бил само 74 869, а сега числото е над 400 хиляди и това е доста повече от САЩ, Гърция и Испания.\r\n\r\n\"Тренд\": Една четвърт от българите се замислят за емиграция\r\nЗа 2011 г данните за Великобритания са 100 хиляди български граждани, за Франция - 30 хиляди, данните за Турция - 500 хиляди. Т.е., българските граждани във Великобритания са се увеличили за 7 години със 100 хиляди, тези във Франция с 30-50 хиляди, а тези в Турция са намалели със 150 хиляди.\r\n\r\n\r\n \n\t\t\t\t\t\t", "date": "2019.02.03", "title": "Най-много са българите в Германия - над 400 хиляди"}
{"url": "http://www.bnews.bg/article/256137-zaplaha_za_bomba_zatvori_edno_ot_nay_golemite_letishta_v_avstraliya", "text": "\n Полицейска блокада спря работата на едно от най-големите летища в Австралия – това в Брисбън, след като мъж размаха нож в едно от заведенията на аерогарата, а след това заплаши с бомба, предаде БГНЕС. \r\n\r\n Терминалът, обслужващ международните полети е бил евакуиран, след като 50-годишен мъж, говорещ арабски, заплашил с нож жена в заведение, а полицията съобщи, че е поставил и съмнителен пакет. На летището е настъпила масова паника. \r\n\r\n Малко по-късно версията „тероризъм“ беше отхвърлена, а срещу нападателя бяха повдигнати обвинения за домашно насилие, фалшива заплаха за унищожаване на авиационно съоръжение и фалшива заплаха за поставена бомба. \r\n\r\n Пакетът, който бил намерен е бил малък черен сейф с жици, които стърчат от него, се вижда на снимката, публикувана от полицията в Куинсланд. Шефът на полицията комисар Иан Стюарт заяви , че „устройството е безобидно, но то показва изключителното желание на този човек да създаде риск, заплаха и да предизвика страх“. \r\n\r\n Мъжът, предизвикал паниката, е задържан и ще бъде изправен пред съда в понеделник. До момента самоличността и мотивите му не се съобщават. Терминалът е бил отворен 2 часа по-късно. \r\n \n\t\t\t\t\t\t", "date": "2019.02.03", "title": "Заплаха за бомба затвори едно от най-големите летища в Австралия"}
{"url": "http://www.bnews.bg/article/256135-poreden_masov_protest_na_zhaltite_zhiletki_vav_frantsiya", "text": "\n В днешната 12-а съботна протестна акция на \"жълтите жилетки\" във Франция са участвали 58 600 души в цялата страна, съобщи вътрешното министерство, цитирано от ТАСС. Телевизия Бе Еф Ем напомни, че миналата събота демонстрантите са били близо 70 000 души. \r\nВ протеста в Париж са участвали 10 500 души. По информация на Бе Еф Ем броят на арестуваните демонстранти в столицата е достигнал 30 души. \r\nНормализирала се е ситуацията в района на площад \"Република\", където по-рано днес имаше сблъсъци между протестиращи и полицията, която използва сълзотворен газ и водни оръдия срещу агресивни демонстранти. \r\n\r\n Движението на \"жълтите жилетки\" възникна във Франция в средата на ноември като протест срещу увеличението на цените и данъците. Впоследствие демонстрантите насочиха протеста си срещу държавните институции, които обвиняват в неефикасно управление и недостатъчни мерки в борбата с бедността. \r\n \n\t\t\t\t\t\t", "date": "2019.02.03", "title": "Пореден масов протест на „жълтите жилетки“ във Франция"}
{"url": "http://www.bnews.bg/article/256139-200_dushi_byaha_blokirani_ot_loshoto_vreme_na_magistrala_v_italiya", "text": "\n Пожарникари спасиха 200 души, блокирани в автомобилите си заради лошо време на магистрала в Италия. \r\n\r\n Силен снеговалеж парализира движението по магистрала А22. Образуваха се дълги колони от автомобили. \r\n\r\n Опашката на пътя, свързващ североизточна Австрия с Италия, е достигнала 16 километра, заяви говорител на пожарната в провинция Болзано, Северна Италия. \r\n\r\n Задръстването е било предизвикано от няколко коли, които не били подходящо оборудвани за зимните условия. Те поднесли и блокирали целия трафик. \r\n\r\n Наложило се е хората, които седели в колите си при минусови температури да бъдат спасявани от екипи на гражданска защита и пожарната, посочва БГНЕС. Няма жертви и пострадали. \r\n\r\n В същото време в друг район на магистралата паднала лавина, но в този момент не е имало преминаващи автомобили. \r\n \n\t\t\t\t\t\t", "date": "2019.02.03", "title": "200 души бяха блокирани от лошото време на магистрала в Италия"}
{"url": "http://www.bnews.bg/article/256138-masovite_protesti_vav_venetsuela_prodalzhavat", "text": "\n Напрежение във Венецуела. Хиляди демонстранти излязоха по улиците на Каракас, едните с искане Николас Мадуро да отстъпи властта на самообявилия се за президент Хуан Гуайдо, другите, за да честват 20 години от началото на боливарската революция и да изразят подкрепата си за Мадуро. \r\n\r\n Той се закани, че членовете на националната милиция ще бъдат включени в редиците на въоръжените сили на страната и добави, че Венецуела трябва да бъде готова да \"защити мира\". По време на демонстрациите Мадуро поиска предсрочни парламентарни избори. \r\n\r\n   \r\n \n\t\t\t\t\t\t", "date": "2019.02.03", "title": "Масовите протести във Венецуела продължават"}
