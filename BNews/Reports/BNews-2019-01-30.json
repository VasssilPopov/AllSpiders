{"url": "http://www.bnews.bg/article/255962-tsacheva_ne_znae_kolko_begaltsi_ot_zatvori_se_izdirvat", "text": "\n Не е ясно колко осъдени лица не са издирени и са на свобода вместо в местата за лишаване от свобода. Това стана ясно от краткия отговор в блиц контрол на правната комисия на правосъдния министър Цецка Цачева. \r\n\r\n Въпросът по темата й бе зададен от \"Воля\". Тя не може да каже има ли ръст или не на издирваните осъдени лица. \r\n\r\n Цачева сподели, че има обаче затруднения в издирването на осъдени бегълци от правосъдието. Обикновено престъпниците са с няколко адреса. Ако лицето не бъде установено на известните адреси, се уведомява МВР, което започва да ги търси. Често осъдените са сменили адреса си и затова не могат да ги открият. \r\n\r\n \"Проблемът идва от неточния адрес в наказателното производство\", поясни министър Цачева. \r\n\r\n След влизане в сила на съответната присъда, прокурорът изпраща известие до Министерство на правосъдието и по-точно ГДИН, лицето да бъде въдворено в съответния затвор, както припомни тя. \r\n\r\n Според \"Воля\" миналата година издирваните бегълци от правосъдие са били 700. \r\n\r\n Припомняме, че през юли миналата година депутатът от БСП Красимир Янков постави темата пред вътрешния министър. Тогава Валентин Радев заяви, че бегълци постоянно се хващат, а въпросът бил с какво темпо се залавят. \r\n\r\n И тогава не стана ясно колко са заловени бегълци. \r\n\r\n Припомняме, на 21 юни стана ясно, че затворникът Борис Иванов е избягал от мястото, където работи в покрайнините на Ловеч. В Министерство на правосъдието изрично отбелязаха, че Борис Иванов не е избягал, а се е отклонил, тъй като работи на място, което не е охраняемо, съобщи Нюз.бг. \r\n\r\n Борис Ангелов Иванов е осъден за кражби и блудства. Затворникът е с присъда 13 години лишаване от свобода от 2011 г., като до този момент е излежал 7 години. \r\n\r\n Той бе заловен на 23 юни в село Летница след като се опита да отвлече като заложник възрастна жена. \r\n\r\n По-рано осъдените Владимир Пелов и Радослав Колев избягаха от Централния софийски затвор на 3 април 2018 година. Двамата излязоха от затвора през централния вход, след като стреляха с пистолет по охраната. \r\n\r\n По-късно, на 6 юни Пелов бе застрелян в Ботевград от Марио Панчев, който по-късно също почина от раните си. \r\n\r\n На 17 май до президента и омбудсмана беше изпратено писмо от затворника. В осем страници Пелов описал мотивите си да избяга от затвора. Твърдял, че е осъден несправедливо, получил е тежко наказание, което е равносилно на смъртна присъда и това предизвикало бягството. \r\n\r\n На 22 май бургаската полиция залови затворник, издирван от седмица. 30-годишният Пламен Ванев не се е завърнал в бургаския затвор след изтичане на законовия отпуск. Мъжът влиза в затвора през 2015 година. \r\n\r\n Полицията издирваше и 56-годишния Росен Ангелов, обвинен задочно за шесторното убийство от Нови Искър. Мъжът се е самоубил, а тялото му бе намерено в Луковит. \r\n\r\n На 26 юни избягалият от Трето районно управление в Пловдив арестант Петър Петров се е предаде на органите на реда в родния си град Монтана. Той избяга от тоалетната на полицейското управление. \r\n \n\t\t\t\t\t\t", "date": "2019.01.30", "title": "Цачева не знае колко бегълци от затвори се издирват"}
{"url": "http://www.bnews.bg/article/255967-podchineniyat_na_banov_se_zakani_da_sadi_nego_i_rashidov_za_kleveta", "text": "\n Служителят на министерството на културата Ангел Ангелов, посочен от министър Боил Банов като автор на записа, който според БСП го уличава в корупция, отрече да има нещо общо с него. Освен това той заяви, че никога не е бил уволняван, както заяви Банов, твърдейки, че това е причината за атаката срещу него.  \r\n\r\n Разследването на депутката от левицата Елена Йончева, озаглавено \"Ало, Банов съм\", разкрива  аудиозапис от 2016 г., в който се чува как Банов, който по това време е заместник на тогавашния министър на културата Вежди Рашидов, предлага съдейства за опрощаването на 700 000 лева неустойка на фирмата-строител на античния културен комплекс \"Сердика\" - Ларгото. \r\n\r\n \"Заявявам, че до този момент, като държавен служител никога не съм уволняван. Получавал съм най-високи оценки за качеството на моята работа, което е обективно проверимо във всяко министерство или агенция, в която съм бил служител. Нямам отношение към записи, и изказванията на г-н Банов и г-н Рашидов приемам като клевета, каквато са те явно, за което съм предприел мерки за завеждане на дела за набеждаване и клевета\", заяви Ангелов пред БНТ, след като по-рано Рашидов заяви, че отдавна е подал сигнал по случая и ведомството съди фирмата. \r\n\r\n \"Предвид започналата прокурорска проверка бих дал само показания пред съответния прокурор, ако бъда поканен в качеството на свидетел. Единственото, което мога да кажа, е, че на записа разпознавам автентичния глас на г-н Банов, мисълта му тече ясно и последователно и за фактите, които той предлага да се променят, да се изменят служебни документи, данни със сигурност може да се открият в докладите на АДФИ. Дали и кого са дали на съд от Министерство на културата не мога да знам, защото отдавна съм напуснал Министерство на културата\", добави бившият чиновник. \r\n\r\n Днес спецпрокурори веднага започнаха проверка, влизайки в кабинета на Боил Банов. Самият той заяви категорично, че въпросните пари не са били опростени и държавата не е ощетена, като подчерта: \r\n\r\n \"Рекетират ме със записи от 4 години. Лицето се казва Ангел Ангелов, директор на дирекция по това време в министерството, но уволнен от министър Вежди Рашидов за поредица гафове\". \r\n\r\n   \r\n \n\t\t\t\t\t\t", "date": "2019.01.30", "title": "Подчиненият на Банов се закани да съди него и Рашидов за клевета "}
{"url": "http://www.bnews.bg/article/255961-vas_tvardi_che_ne_e_razreshaval_stroezha_kray_koral", "text": "\n Десетки са делата във Върховния административен съд (ВАС) с искания за обявяване на нищожност на разрешения за строежи по Черноморието, издадени на физически и юридически лица. \r\n\r\n От Върховния административен съд заявяват, че отговорността за строежите в в Царево се носи от РДНСК - Бургас, която не е осъществила служебен контрол за законосъобразност на разрешенията за строежи на плаж Корал.Конкретно няма такъв контрол на разрешенията, извадени през 2007 г. при положение, че има срок за обявяване на разрешенията за нищожни и той е 14 дни. \r\n\r\n ВАС не е органът, който е разрешил строежите на плаж \"Корал\", се посочва в съобщението на съда, като се обяснява, че органът по контрол е РДНСК и той е длъжен да извършва служебна проверка за съответствията на всички разрешения за строежи спрямо нормативните изисквания, към датата на издаването им. Той обаче не е направил нищо. \r\n\r\n РДНСК - Бургас има правомощия да отмени всяко разрешение, ако прецени че то е назаконосъобразно, в сроковете, предвидени в закона - 14 дни от уведомяването му (съгласно чл. 156, ал. 1 от ЗУТ), обясняват от ВАС. \r\n\r\n Изявлението на ВАС е по повод информации от тази сутрин, че екоплажът \"Корал\" ще бъде презастроен с ваканционен комплекс с разгърната застроена площ (РЗП) от 45 000 квадратни метра. Според информациите това се случва след като Върховният административен съд (ВАС) е допуснал огромното застрояването на първа линия. За случая съобщи първо сайтът \"Царево.инфо\". \r\n\r\n Десет години по-късно, по протест на прокуратурата се иска обявяване на разрешенията за нищожни. За да са налице предпоставки за обявяване на едно разрешение за нищожно обаче, то трябва да страда от изключително тежки пороци, а именно да не е постановено от компетентен орган, както и има драстични нарушения на материалния закон. Такива в случая не са налице, посочват от Върховния съд и цитират:  \r\n\r\n \"Във Върховният административен съд дело 7287/2018 г. е седмото с такъв предмет и всички са образувани по протести на прокуратурата срещу издадени разрешения за строежи на плаж Корал. При решенията на върховните административни съдии по тях няма противоречива практика.\" \r\n \n\t\t\t\t\t\t", "date": "2019.01.30", "title": "ВАС твърди, че не е разрешавал строежа край \"Корал\""}
{"url": "http://www.bnews.bg/article/255966-snoubordist_edva_ne_zagina_sled_kato_predizvika_lavina", "text": "\n Сноубордист отърва смъртта в Пирин днес. В един от форумите за екстремни скиори има информация и снимки за инцидента, съобщава репортер на Канал 3. \r\n\r\n \"Ранният следобяд днес, сноубордист влиза в първи улей на Ечмище - Запад. Когато е в средата на улея, се отцeпва лавина. Дебелината на отцепването е около 3 метра и е до основа в чашата на улея. Впоследствие тръгва лавина и на Изток към средната част на Ечмище с дебелина на дъската около 40 см. Огромното количество сняг стига до най-ниската част на Ечмище. Сноубордистът се измъква като по чудо невредим, избягвайки от пътя на лавината. През целия ден днес вятъра във високата част на планината е много силен от Юг което поради релефа на вр. Тодорка прави така че навява сняг и по източните и по западните сколонове и всички включващи Север. Абе ужас е работата. Сутринта са гърмели Бъндеришки улеи, лавината е стигнала отсрещните склонове\", пише свидетел на инцидента, който прилага и снимки от мястото.  \r\n\r\n Други фенове на екстремните ски коментират, че това не се случва за първи път. Много сноубордисти и скиори пробват да карат в опасната местност, въпреки постоянните предупреждания за лавинна опасност.   \r\n \n\t\t\t\t\t\t", "date": "2019.01.30", "title": "Сноубордист едва не загина след като предизвика лавина"}
{"url": "http://www.bnews.bg/article/255950-spipaha_grupa_ot_osmina_za_proizvodstvo_i_razprostranenie_na_droga", "text": "\n \r\nСпециализираната прокуратура привлече като обвиняеми осем лица за участие в организирана престъпна група за производство и разпространение на наркотици в Плевенско. Те са задържани при специализирана операция на ГДБОП, секторите „БОП“ в Плевен, Ловеч, Русе, Разград, Враца и Монтана, \r\nОДМВР - Пленен и Ловеч и Специализираната прокуратура. \r\nПри извършените претрсвания на 13 жилища и 6 автомобила са намерени и иззети около 2,5 кг амфетамин, голямо количество материали и прекурсори със съответното оборудване за производство на метамфетамин, както и марихуана. Иззето е незаконно притежавано огнестрелно оръжие с боеприпаси, мобилни телефони, СИМ-карти. \r\nОт таванско помещение в къща в с. Опанец, общ. Плевен, са иззети материали, прекурсори и част от оборудване за производство на амфетамин. В \r\nпристройка, обособена като работилница, е открит 30-литров контейнер, съдържащ около 15 литра амфетамин база. На мястото е задържан 43-годишен \r\nмъж, участник в групата. \r\nВ стопанска постройка в с. Къртожабене, общ. Плевен, също е намерено значително количество материали, прекурсори и оборудване за производство \r\nна амфетамин, както и други вещества, използвани в процеса на синтезиране на наркотика. Иззет е плик с бяло прахообразно вещество, с приблизително тегло около 300 грама. В същата постройка открита карабина с оптичен мерник със заличени серийни номера и патрони. \r\nПо искане на Специализираната прокуратура на шестима от участниците в престъпната група Специализираният наказателен съд определи мерки за \r\nнеотклонение „Задържане под стража“. Другите двама са с наложени парични гаранции от по 2000 лв. \r\nАпелативният специализиран наказателен съд потвърди изцяло определението на първоинстанционния съд, определените мерки са окончателни и не подлежат на обжалване. \r\n  \r\n \n\t\t\t\t\t\t", "date": "2019.01.30", "title": "Спипаха група от осмина за производство и разпространение на дрога"}
{"url": "http://www.bnews.bg/article/255940-dashteryata_na_monika_beluchi_e_nasledila_krasotata_y_goreshti_snimki_ot_plazha", "text": "\n Тя е млада, тя е с пленителна външност, тя е 14-годишната дъщеря на Моника Белучи – Дева, която, както изглежда, е наследила красотата и изяществото на звездната си майка. \r\n\r\n В момента красавицата се намира в Рио де Жанейро заедно с баща си Венсан Касел и 21-годишната му съпруга Тина Кунаки, която е във вече напреднала бременност. Но дори и новата звездна двойка да е прелюбопитна, всички погледи са насочени към Дева, защото нейната прилика със знаменитата ѝ майка несъмнено е факт, заслужаващ внимание. \r\n\r\n Моника Белучи ревностно пази личния си живот и особено децата си далеч от обективите на папараците, поради това и мнозина не подозираха как изглежда днес Дева и колко е голяма приликата между нея и италианската грация. Припомняме ви, че Дева е по-голямата от двете дъщери на Моника и Венсан, които бяха женени цели 14 години, въпреки че по-голямата част от тях прекараха не само под различни покриви, но и в различни държави. Въпреки странностите в брака си и края на любовните си отношения двамата останаха близки приятели, а Моника е категорична, че благодарение на Касел е получила най-голямото богатство в живота си - дъщерите си. Снимките вижте \r\n\r\n \"Дъщерите ми са стархотни. Справят се прекрасно в училище, говорят пет езика, пътуват много около света заедно с мен\", сподели актрисата преди време. \r\n \n\t\t\t\t\t\t", "date": "2019.01.30", "title": "Дъщерята на Моника Белучи е наследила красотата й (Горещи снимки от плажа)"}
{"url": "http://www.bnews.bg/article/255946-ralitsa_paskaleva_izbyaga_ot_virusite_chak_v_nesebar", "text": "\n Ралица Паскалева стегна набързо куфарите и избяга на морето, за да се предпази от грипната епидемия в столицата. \r\n\r\n Компания на чаровната актриса, разбира се, правеха половинката й Теди Салпаров, малкият им син Максим, който е вече на половин годинка, както и големият син на волейболиста от първия му брак - Георги. \r\n\r\n Щастливото семейство избра Несебър, за да се предпази от вирусите и има намерение да остане там поне няколко дни. \"Следобедна разходка в стария Несебър с двете синеоки момчета\", е написала красавицата в социалната мрежа, а думите й логично предизвикаха вълна от одобрителни коментари. \r\n\r\n Ралица, чиято популярност набъбна сериозно след участието й в култовия сериал \"Откраднат живот\", неведнъж е признавала, че именно благодарение на тази своя роля е успяла за кратко да се запознае с много и различни специфики в медицината, поради което е станала и далеч по-внимателна в реалния си живот. \r\n\r\n Любопитна подробност е, че по време на импровизираните снимки, които Ралица и Теодор си правят в Стария град на Несебър, прегърнали малкия си син Максим, големият Жоро е попивал всяка буква на литературното произведение \"Илиада\" от Омир. Факт, който самата актриса издаде, след което добави, че освен книгата, другото, от което едва се откъсва близо 11-годишното момче, това е компютърната игра  PlayStation.,пише show.blitz \r\n \n\t\t\t\t\t\t", "date": "2019.01.30", "title": "Ралица Паскалева избяга от вирусите чак в Несебър "}
{"url": "http://www.bnews.bg/article/255955-ananiev_razubedi_meditsite_ot_gorna_oryahovitsa_da_napuskat", "text": "\n Медиците от Спешната помощ в Горна Оряховица ще оттеглят оставките си. Техни представители се срещнаха днес с министъра на здравеопазването Кирил Ананиев и останаха доволни от обещанието за денонощна физическа охрана и мобилни паник бутони. \r\n\r\n Срещата беше по инициатива на младежкото сдружение „Горна Оряховица, събуди се“, което от началото на тази седмица дава граждански патрули на нощните дежурства в Спешната помощ, за да гарантира сигурността и спокойствието на медиците от нападения на пациенти и техни близки, съобщи БНР. След срещата в здравното министерство д-р Деян Георгиев заяви: \r\n\"За първи път виждаме държавата в лицето на министъра на здравеопазването да застане така ясно и категорично зад всички медици. Това е бърза реакция, за която сме благодарни. След като са изпълнили този ангажимент, смятам, че повече от 90 % тези оставки ще бъдат оттеглени\".  \r\nОт 1 февруари Спешният център в Горна Оряховица ще е с 24-часова охрана, а медиците получават лични паник бутони. След днешната среща със здравния министър Кирил Ананиев отпада рискът 80 000 жители от няколко общини да останат без медицинското обслужване. \r\n \n\t\t\t\t\t\t", "date": "2019.01.30", "title": "Ананиев разубеди медиците от Горна Оряховица да напускат"}
{"url": "http://www.bnews.bg/article/255954-grisho_napravi_nay_golemiya_podarak_na_mayka_si", "text": "\n След като отпадна от Откритото първенство на Австралия, Григор реши да си даде малко пауза от тениса, докато възстанови силите и психиката си. Това е времето, което най-добрият ни български тенисист посвети на родителите си. \r\n\r\n Григор направи огромна изненада на майка си Мария, като се прибра в родния Хасково и присъства на рождения й ден. Снимката им в социалните мрежи, разбира се, трупа лайкове и коментари със скоростта на светлината, а феновете на Гришо вече са сигурни, че тази няколкодневна пауза ще се отрази много добре на таланта ни. \r\n\r\n Идването на Григор в България обаче, не е свързано само с хубавия празник на майка му. Тенисистът дойде, за да почете любимия си дядо, починал преди година. Наскоро Димитров пусна и снимки от срещите си с местни деца в Перник, за които написа, че ги е очаквал с нетърпение. \r\n\r\n „Очаквах с нетърпение посещението си на тези невероятни деца, но не очаквах да си тръгна толкова вдъхновен. Тяхната сила, усмивки и смях бяха най-важното нещо за мен през годината. Такива моменти ме карат да съм благодарен за малките почивки от състезателния сезон. С нетърпение очаквам следващата среща с новите си приятели и невероятните хора, посветили живота си, за да им помагат”, написа Григор в социалните мрежи. \r\n\r\n Както вече се знае, най-добрият ни тенисист няма да играе на турнира в зала „Арена Армеец”, който започва след броени дни. Той трябваше да пътува към Ротердам, където миналата година игра финал там, но отстъпи на Роджър Федерер. Турнирът стартира на 11 февруари, но в последните дни стана ясно, че българският тенисист няма да може да вземе участие заради контузия, свързана с възпаление на сухожилието на дясното рамо. \r\n \n\t\t\t\t\t\t", "date": "2019.01.30", "title": "Гришо направи най-големия подарък на майка си"}
{"url": "http://www.bnews.bg/article/255938-gadzheto_na_orlin_pavlov_krila_bremennostta_si_zaradi_strah_ot_psihopat", "text": "\n Приятелката му Диана Великова имала тежка връзка и се страхувала бившият й да не й навреди. Ревниво бивше гадже притеснява постоянно приятелката на Орлин Павлов, който миналата седмица изненадващо стана татко на момиченце. Това била и причината поп певецът и Диана Великова толкова умело да крият бременността й, научи „Галерия“. Бившият й приятел бил психопат и мулатката се страхувала да не навреди на нея и бебето. \r\n\r\n „Диана, обичам те! Ти си майка-героиня. \r\n\r\n Добре дошла, Елизабет Павлова“, написа Орлин Павлов на 22 януари, когато на бял свят се появи първородната му дъщеря. Новината бе изненада за всички, тъй като едва преди няколко месеца стана ясно, че певецът си има приятелка. \r\n\r\n Именно Диана е настоявала да стои извън прожекторите, за да не дразни бившата си половинка. Близки на бившата моделка разказват за тежката й връзка преди Орлин, която буквално я съсипала. \r\n\r\n „Той е същински психопат, не й разрешаваше да излиза никъде, постоянно й звънеше. Заради него се отказа от моделството, защото я ревнуваше“, спомнят си нейни приятелки. Мулатката едва успяла да се отърве от бившия си, а когато разбрал, че Диана си има нов приятел, буквално откачил. \r\n\r\n Започнал да й праща зловещи SMS-и и да я следи. Щом забременяла, се покрила, за да не се отрази целият стрес на бебето. \r\n\r\n Всъщност Елизабет не била планирана. Връзката на Диана и Орлин била със сериозни намерения от самото начало, но не искали да избързват с деца. Мулатката забременяла случайно и имала притеснения от реакцията на певеца. Той обаче бил на седмото небе от радост, щом разбрал. Още преди да роди, Орлин й подарил годежен пръстен, но сватба не се предвижда. Все пак се очаква скоро да подпишат в гражданското, чисто формално. \r\n \n\t\t\t\t\t\t", "date": "2019.01.30", "title": "Гаджето на Орлин Павлов крила бременността си заради страх от психопат "}
{"url": "http://www.bnews.bg/article/255964-es_velikobritaniya_da_razyasni_sledvashtite_si_stapki_po_brekzit", "text": "\n ЕС има нужда Великобритания да разясни следващите си стъпки по Брекзит, заяви заместник-председателят на Европейската комисия Франс Тимерманс, цитиран от Ройтерс и БТА. \r\n\r\n \"Продължаваме да приканваме британското правителство да разясни намеренията си по отношение на следващите си стъпки, колкото се може по-скоро\", каза Тимерманс. \r\n\r\n Договореното с ЕС споразумение за Брекзит е най-доброто и единствено решение, заяви германският външен министър Хайко Маас, цитиран от Франс прес. \r\n\r\n \"Позицията ни е ясна: споразумението за напускане е най-доброто и единствено решение за организирано излизане\", заяви Маас в интервю за медийната група Функе. \r\n\r\n \"Германия и целият ЕС са твърдо на страната на Ирландия. Няма да оставим Ирландия изолирана по този въпрос\", увери Маас. \r\n\r\n Преговарящите по Брекзит прекараха две години в търсене на алтернативи на предпазния механизъм за избягване на твърда граница между двете Ирландии и не намериха никоя, която да работи, изтъкна ирландският външен министър Саймън Ковини, цитиран от Ройтерс. \r\n\r\n По-рано днес британският министър за Брекзит Стивън Баркли каза, че Лондон проучва такива варианти, но не каза какво би могло да замени предпазния механизъм. \r\n\r\n \"Всички тези неща вече ги минахме. Изпробвахме ги и установихме, че не издържат на проверка, а сега имаме британски премиер, който отново пледира за същите неща, които бяха изпробвани\", заяви Ковини. \r\n\r\n Тереза Мей обяви, че ако до 13 февруари не бъде сключено ново споразумение с ЕС, тя ще организира гласуване на 14 февруари за Брекзит без споразумение. \r\n\r\n Главният преговарящ на ЕС за Брекзит Мишел Барние заяви, че ЕС е единен в защитата на споразумението с Великобритания по напускането й, предаде Асошиейтед прес. \r\n\r\n \"Институциите на ЕС остават единни и ние стоим зад договореното с Великобритания споразумение\", каза Барние. \r\n\r\n Представителят на Европейския парламент по въпросите на Брекзит Ги Верхофстат иронизира британския политически процес за Брекзита и настоя Великобритания най-после да представи смислени предложения как да напусне ЕС. \r\n\r\n \"Трябва да се престане с това: едно изменение в текста с 10 гласа \"за\", после друго изменение с 10 гласа \"против\", едно изменение едва минава, друго се отхвърля\", каза той за снощното заседание на британския парламент, на което бяха гласувани седем поправки на споразумението за Брекзит, от които две бяха приети. \r\n\r\n Председателят на Европейския парламент Антонио Таяни заяви, че останалите 27 страни от ЕС продължават да са единни по въпроса за Брекзит и няма да предоговарят споразумението за напускане на Великобритания, предаде Ройтерс. \r\n\r\n \"27-те правителства остават единни по Брекзита. Надявам се, че можем да избегнем твърд Брекзит. Трудно е да си представим, че можем да предоговорим споразумение, което вече беше одобрено от страните членки на ЕС\", каза Таяни. \r\n\r\n Френският президент Еманюел Макрон побърза да заяви още снощи, че споразумението за напускане няма да бъде отворено за предоговаряне, което \"Гардиън\" коментира така: \"унизително изказване, което трудно може да се отмине\". \r\n \n\t\t\t\t\t\t", "date": "2019.01.30", "title": "ЕС: Великобритания да разясни следващите си стъпки по Брекзит"}
{"url": "http://www.bnews.bg/article/255959-25_godini_zatvor_za_tenyo_razmazal_ot_boy_priyatelkata_si_pred_sina_im", "text": "\n Бургаският окръжен съд осъди на доживотен затвор 28-годишния айтозлия Теньо Енчев, който преби жестоко до смърт 19-годишната си приятелка Ивета Тинева пред очите на 3-годишния им син. Тъй като убиецът призна вината си и поиска съкратен процес, присъдата му бе намалена на 25 години. \r\n\r\n Във фаталната вечер на 16 юни 2018 г. Теньо и Ивета се скарали, а младият мъж започнал яростно да удря приятелката си в главата, в корема и по цялото тяло. По-късно пред разследващите Теньо призна, че се вбесил, че Ивета оставила детето им дълго време напишкано. Младият мъж употребява наркотици и е бил дрогиран по време на убийството.  \r\n\r\n 19-годишната жена направила опит да се защитава, но без ефект, тъй като Теньо бил по-силен от нея. След множеството удари Ивета паднала на земята - със счупен нос, натрошени зъби и синини. Теньо обаче не се спрял и продължил да издевателства над момичето, което той самият описва като \"любовта на живота му\". От направените експертизи става ясно, че 19-годишната Ивета е била подложена нещо невиждано - веднъж паднала на земята, Теньо се разярил сякаш повече и продлъжил да налага беззащитната девойка с ръце. Удрял я предимно в главата и корема. Когато се уморил, започнал да я рита. На пристигналите полицаи пък казал, че тя паднала по стълбата. Черепът на Ивета буквално бил раздробен, тя изпаднала в безсъзнание, малко по-късно издъхнала в болница. \r\n\r\n Ужасяващият побой станал пред очите на 3-годишния им син Атанас, стана ясно в съдебната зала. И до днес момченцето, което се отглежда от роднини, се буди с плач през нощта и вика \"Теньо уби мама Иве\".  \r\n\r\n \"Тъпкал е тялото й с крака, избил зъбите й. Смъртта е настъпила бавно. Въпреки че е била на земята в кръв, той продължил да я рита с маратонките в главата. Тя е осъзнавала ужаса. Подсъдимият е осъждан 10 пъти\", заяви прокурорът, който поиска доживотен затвор. \r\n\r\n Обвиняемият пък бе лаконичен: \"Искрено съжалявам. Не съм искал това да се случи. Нямам право да искам от вас каквото и да е, вие решете съдбата ми\", обърна се той към съдия Даниел Марков, пише Дир. бг. \r\n\r\n   \r\n \n\t\t\t\t\t\t", "date": "2019.01.30", "title": "25 години затвор за Теньо, размазал от бой приятелката си пред сина им"}
{"url": "http://www.bnews.bg/article/255951-sadyat_guinet_poltrou_za_3_1_mln", "text": "\n Срещу актрисата Гуинет Полтроу е заведено съдебно дело по обвинения, че счупила ребрата на мъж, след като го блъснала в гръб, докато карала ски в курорт в щата Юта през 2016 г. Искът е на стойност 3,1 милиона долара. \r\n\r\n 72-годишният пенсиониран специалист по оптометрия Тери Сандерсън заяви на пресконференция в Солт Лейк сити, че чул истеричен писък и след това бил блъснат в гръб в курорта Диър вали на 26 февруари 2016 г. Той се спомня, че полетял напред и паднал на земята, преди да загуби съзнание. Свидетел на случката потвърдил, че видял Полтроу да блъска в гръб мъжа, съобщава Асошиейтед прес, цитирана от БТА. \r\n\r\n Гуинет отхвърли обвиненията чрез говорителката си Хедър Уилсън, която в свой имейл отбеляза, че те са неоснователни. \r\n\r\n Сандерсън твърди, че 46-годишната актриса го оставила контузен в планината и не потърсила помощ за него. Ски инструктор, който карал ски заедно с Полтроу, семейството ѝ и нейни приятели казаха, че става въпрос за изфабрикуван инцидент, уверявайки, че тя не е причинила падането. \r\n\r\n Сред по-известните филми, в които се е снимала Гуинет Полтроу, са \"Влюбеният Шекспир\" и поредицата \"Железният човек\". \r\n \n\t\t\t\t\t\t", "date": "2019.01.30", "title": "Съдят Гуинет Полтроу за $3,1 млн."}
{"url": "http://www.bnews.bg/article/255960-gabrovo_obyavi_sashto_gripna_epidemiya_vizhte_v_koi_gradove_otpada", "text": "\n От утре, 31 януари, РЗИ-Габрово обявява грипна епидемия на територията на област Габрово. Учебните занятия се преустановяват за периода от 31.01.2019 г. до 05.02.2019 г. \r\n\r\n От 31 януари, въз основа тенденцията за намаляване на заболелите от ОРЗ, РЗИ-Хасково отменя всички предприети противоепидемични мерки на територията на област Хасково, съобщиха от Министерството на здравеопазването. \r\n\r\n От утре, 31 януари, РЗИ-Ловеч отменя грипната епидемия на територията на община Луковит. \r\n\r\n От 01.02.2019 г. РЗИ-Софийска област отменя грипната епидемия и противоепидемичните мерки на територията на Софийска област. \r\n\r\n Във връзка с усложнената епидемична обстановка в област Разград и нарастване на заболяемостта от ОРЗ и грип, РЗИ-Разград издаде предписание за удължаване срока на преустановяване на учебните занятия в училищата до 04.02.2019 г. включително.  \r\n \n\t\t\t\t\t\t", "date": "2019.01.30", "title": "Габрово обяви също грипна епидемия, вижте в кои градове отпада!"}
{"url": "http://www.bnews.bg/article/255963-predsedatelyat_na_parlamenta_ne_poznava_zakonite_kani_prezidenta_prez_mediite", "text": "\n Елена Йончева подава псевдо сигнали. Така председателят на Народното събрание Цвета Караянчева коментира в предаването „Лице в лице” скандала с Ларгото и изнесения от депутат аудиозапис от 2016 г., уличаващ, по думите й, министър Боил Банов в ощетяване на държавата. \r\n\r\n Караянчева смята, че Банов не трябва да подава оставката, защото на този етап няма повдигнато обвинение срещу него. По думите й има съмнителен запис от съмнителен източник и затова е добре, че прокуратурата се е самосезирала и е започнала проверка. \r\n\r\n По думите й подобни псевдо сигнали и действия на опозицията карат хората да се чувстват, че живеят в блато и посочи, че именно такива сигнали водели българите до усещането, че в България има корупция. \r\n\r\n „Това, че си острие на БСП не те прави по презумпция невинен. Всеки може да стъпи накриво. Такива примери, които се случват в държавата, водят до това усещане за корупция у хората”, каза още Цвета Караянчева. \r\n\r\n Тя коментира и критиките на президента към управляващите. Припомни, че няколко пъти е отправяла покани през медиите към Румен Радев да отиде в Народното събрание и да види как се приемат законите. Караянчева така и не успя да отговори на въпроса на водещата защо прави поканата си през медиите. \r\n\r\n „Ако има някакви забележки, съм готова да ги чуя. Но той не знае точно как работи парламентът, защото от изказванията му разбирам, че на него не му е ясна технологията на изковаването на законите”, каза Караянчева, допълвайки, че президентът работи избирателно и не спазва функцията си на обединител на нацията. \r\n\r\n Така явно председателят на парламента пропуска факта, че президентат налага вето на някои от приетите закони, както е по Конституция. Ако и това не е известно на Караянчева, доста трябва да се обучи в законодателството, което се кове под нейното шефство, а и показва, че не е на мястото си. \r\n\r\n   \r\n \n\t\t\t\t\t\t", "date": "2019.01.30", "title": "Председателят на парламента не познава законите, кани президента през медиите"}
{"url": "http://www.bnews.bg/article/255956-nova_konchita_vurst_na_evroviziya", "text": "\n След Кончита Вурст от Австрия, тази година Билал Хасани ще представи Франция на Евровизия. Трансджендър певицата участва в тазгодишната селекция Destination Eurovision, в която бяха представени 18 песни. \r\nПобедител се оказа именно 19-годишният Билал Хасани с песента Roi. Заглавието означава Крал, а той пее за това, че макар и да не е богат, все пак блести и короната му не може да бъде свалена, никой не може да го промени или съди. \r\n\r\n Освен своята, той изпълни и една от любимите песни на феновете – Fuego, с която харизматичната Елени Фурейра се класира на второ място миналата година. За Билал се знае, че е роден в Париж и е от френско-марокански произход. \r\n\r\n На 15 години взима участие във френското тв риалити The Voice Kids, има и свой собствен Youtube канал, който е много популярен сред младежите. \r\n \n\t\t\t\t\t\t", "date": "2019.01.30", "title": "Нова Кончита Вурст на \"Евровизия\""}
{"url": "http://www.bnews.bg/article/255937-plochkite_za_banya_pred_sveti_sedmochislenitsi_veche_sa_pochupeni_i_otkradnati", "text": "\n Част от новите плочки пред столичния храм \"Св. Седмочисленици\" са счупени, а други са надигнати, видя репортер на OFFNews. \r\n\r\n Бетонните плочи в градинката пред църквата бяха сложени в края на септември 2018 г. Въпреки че поставянето на новата настилка изглежда завършено, може все още да не е готово. \r\n\r\n Изпълнителят на ремонта е фирмата \"Джи Пи Груп\". Авторът на проекта арх. Иво Панталеев от студио А.Д.А обясни, че плочите са от Македония, не са китайски, и са най-доброто, което може да се намери на пазара в балканския регион в момента.  \r\n \n\t\t\t\t\t\t", "date": "2019.01.30", "title": "Плочките за баня пред \"Свети Седмочисленици\" вече са почупени и откраднати"}
{"url": "http://www.bnews.bg/article/255939-aleks_raeva_raboti_za_bebe_na_maldivite", "text": "\n Певицата Алекс Раева прави бебе на Малдивите. 38-годишната тв водеща разкрила пред приятелки, че вече се чувства готова да стане майка. Нещо повече – Алекс споделила, че връзката й става все по-сериозна и вижда мъжа до нея като татко на бъдещите й деца, пише „Галерия“. \r\n\r\n Двамата с тайнствения мачо прекараха една седмица на Малдивите, където се отдадоха на романтика и гмуркане. Това е втората им почивка на райските острови – любима дестинация на Алекс за дайвинг. \r\n\r\n „Той ми е страшно интересен. Към него изпитвам респект. Човек, който ми е учител, а не аз – на него. Такъв мъж съм си търсила и се радвам, че го открих“, сподели миналата година Раева. Въпреки че са заедно вече близо 2 години, певицата все още отказва да го представи в публичното пространство. \r\n \n\t\t\t\t\t\t", "date": "2019.01.30", "title": "Алекс Раева работи за бебе на Малдивите "}
{"url": "http://www.bnews.bg/article/255944-mvr_ne_znaelo_stayko_staykov_da_e_napuskal_stranata_no_go_izdirvashe_s_interpol", "text": "\n В МВР няма данни Стайко Стайков да е напускал България. Това коментира вътрешният министър Младен Маринов на граничния пункт \"Капитан Андреево\", цитиран от БНР. \r\n\r\n Младият мъж, който по последни данни се намира в МВР болница, все още не е разпитван и версията за неговото отвличане не е потвърдена, съобщи още министър Маринов. \r\n\r\n Причината да бъде отложен разпита на Стайков е, че той твърди, че не е в състояние, с което да дава данни на полицията. В момента, в който това стане възможно, колегите ще разговарят с него, за да изясним всички факти и обстоятелства, заяви министърът. \r\n\r\n По думите му МВР болница е достатъчно добре охранявано заведение. \"Настаненият там се охранява от ГД \"Охрана\", със сигурност няма по-сигурно място от МВР болница\", увери вътрешният министър. \r\n\r\n Припомняме, часове по-рано неговият адвокат Любомир Таков заяви, че здравословното състояние на Стайко Стайков не му позволява да участва в съдебен процес. Срещу клиента му нямало и повдигнати обвинения. \r\n\r\n Интересна подробност е, че Таков е нает да защитава правата на Стайко Стайков от вечерта на 27 януари. На следващата сутрин стана ясно, че той бил отвлечен и пребит.  \r\n\r\n В продължение на 5 месеца - откакто Стайко Стайков е обявен за издирване, няма сигнал или изобщо данни за отвличане. Това обяви главният секретар МВР Ивайло Иванов на брифинг пред журналисти часове след като Стайков бе настанен в \"Пирогов\" за медицинска помощ. \r\n\r\n В понеделник сутринта бил получен сигнал на спешния телефон 112 за човек в безпомощно състояние, който се намирал на паркинг. \r\n\r\n На следващия ден - 29 януари, се оказа, че Стайков-младши е преместен от \"Пирогов\" в МВР болница, където били дошли частни гардове, придружени от адвокат, за да го изведат. \r\n\r\n Скандалът около семейство Стайкови започна на 5 септември 2018 г., когато специализираната прокуратура започна разследване и влезе в офисите и на дружествата \"Винпром Карнобат\" ООД, \"Сис Индустрийс\" ООД и \"Топаз Мел\" ООД. \r\n\r\n Ден по-късно стана ясно, че Специализираната прокуратура е повдигнала обвинения на осем души за участие в организираната престъпна група, ръководена от Миню Стайков. \r\n\r\n Стайков е обвинен, че ръководител на организирана престъпна група за производство на цигари без бандерол, данъчни престъпления и пране на пари. \r\n\r\n Става въпрос за собственика на \"Винпром Карнобат\" и \"Сис индустрийс\" Миню Стайков, сина му Стайко Стайков, сина на кмета на Карнобат Иван Димитров, както и още петима с инициали Ц.К., М.К., Б.Х., А.Т. и Д.Д. \r\n\r\n Тогава Стайко Стайков не беше открит и го обявиха за издирване в Интерпол. \r\n\r\n По-късно стана ясно, че прокуратурата е забравила да внесе шест тома от материалите по делото. \r\n\r\n През ноември Спецсъдът запорира имуществото на Миню Стайков. Месец по-късно го остави за постоянно в ареста. \r\n\r\n На заседанието по делото от 11 декември Миню Стайков влезе в инвалидна количка. Според защитата му, за престоя зад решетките той е отслабнал с 10 кг. \r\n \n\t\t\t\t\t\t", "date": "2019.01.30", "title": "МВР не знаело Стайко Стайков да е напускал страната, но го издирваше с Интерпол!"}
{"url": "http://www.bnews.bg/article/255957-izmamnitsi_izprashtata_falshivi_mms_i_ot_imeto_na_balgarski_poshti", "text": "\n „Български пощи“ ЕАД уведомява, че се разпращат фалшиви MMS от името на дружеството. В съобщенията фигурира логото на „Български пощи“ ЕАД. Текстът гласи, че дружеството провежда томбола и всяка сряда раздава 10 смартфона на печелившите, а за участие в томболата получателят на съобщението трябва да предостави лични данни от дебитна или кредитна карта. \r\n\r\n „Български пощи“ ЕАД обръща внимание, че не провежда томбола, не раздава награди и при никакви поводи не изисква лични данни от дебитна или кредитна карта. \r\n \n\t\t\t\t\t\t", "date": "2019.01.30", "title": "Измамници изпращата фалшиви MMS-и от името на \"Български пощи\""}
{"url": "http://www.bnews.bg/article/255942-vizhte_zashto_baharov_otsviri_otkradnat_zhivot", "text": "\n Най-скъпо платеният роден актьор Захари Бахаров категорично отказва всякаква възможност да се появи в сериала „Откраднат живот“. Продуцентите няколко пъти са правили опити да го привлекат в продукцията. Според тях само Бахаров липсва, за да допълни тандема Вергов, Карамазов и Владо Пенев. Графикът на Захари е запълнен поне за година напред и няма никакъв шанс да прави промени. \r\nСъвсем скоро той ще е на екран по БНТ с филма „Денят на бащата“. Сериите са снимани преди година. Бахаров трудно се съгласи да участва и в тази продукция. Актьорът не искал да поема повече ангажименти, за да има време за семейството си, пише „България Днес“. \r\n„Истината е, че аз съм много семеен тип. Нищо, че ме изкарват някакво лошо момче. Децата ми растат много бързо и искам да имам време и за тях“, споделя Бахаров.   \r\n \n\t\t\t\t\t\t", "date": "2019.01.30", "title": "Вижте защо Бахаров отсвири \"Откраднат живот\""}
{"url": "http://www.bnews.bg/article/255965-2_godishno_dete_pochina_ot_dihatelna_nedostatachnost_v_pazardzhishkata_bolnitsa", "text": "\n 2-годишно дете почина от дихателна недостатъчност, след като беше настанено по спешност в интензивното отделение на болницата в Пазарджик, съобщи кореспондентът на bTV в региона. \r\n\r\n Момичето е било прието в много тежко състояние със симптоми на пневмония. Починало е за часове. \r\n\r\n Детето е било транспортирано от велинградската болница. От РЗИ-Пазарджик уточниха за bTV, че преди две седмици детето е било хоспитализирано със симптоми на грип, а след това – изписано. \r\n\r\n Преди няколко дни обаче състоянието му рязко се влошило. \r\n \n\t\t\t\t\t\t", "date": "2019.01.30", "title": "2-годишно дете почина от дихателна недостатъчност  в Пазарджишката болница"}
{"url": "http://www.bnews.bg/article/255947-pravitelstvoto_osvobodi_georgi_terziyski_za_da_go_naznachi_na_drug_post", "text": "\n Правителството освободи Георги Терзийски като областен управител на област Ловеч, за да бъде назначен за председател на УС на Агенция \"Пътна инфраструктура\" (АПИ). За рокадата се разбра късно вчера. \r\n\r\n \"Господин Терзийски е с административен опит и смятам, че ще се справи с предизвикателството да оглави Агенцията\", заяви министърът на регионалното развитие и благоустройството Петя Аврамова, цитирана от пресцентъра на ведомството. \r\n\r\n По думите й АПИ има няколко важни задачи и една от тях е извършването на цялостна реформа в пътните такси. Това е изцяло нова за България реформа, която изисква пълна мобилизация на Агенцията и която ще допринесе за събирането на повече средства, с които да можем да ремонтираме, рехабилитираме и изграждаме републиканската пътна инфраструктура, подчерта министърът. \r\n\r\n Според нея другият важен ресор на пътната агенция е изграждането на нови магистрали и нови пътища. \r\n\r\n В Управителния съвет на АПИ е назначен и нов член - това е Радослав Влахов, съобщи Аврамова. Тя уточни, че заедно с бившия шеф на АПИ Дончо Атанасов, който сега е член на УС и има дългогодишен опит в пътния сектор, новият ръководен екип на Агенцията ще се справи с всички предизвикателства. \r\n\r\n Във връзка с въвеждането на електронната система у нас министърът заяви, че няма държава, която да е въвела такава система за един ден и това е процес, който ще продължи през цялата 2019 г. \r\n\r\n На мястото на Терзийски за областен управител на Ловеч е назначена Ваня Събчева, съобщи пресцентърът на кабинета. \r\n\r\n Тя е изпълнявала длъжността в периода 2011-2013 г. От 2017 г. до момента е заемала поста главен секретар в областната администрация. \r\n \n\t\t\t\t\t\t", "date": "2019.01.30", "title": "Правителството освободи Георги Терзийски, за да го назначи на друг пост"}
{"url": "http://www.bnews.bg/article/255943-ekaterina_zaharieva_s_prognoza_za_balgarite_sled_brekzit", "text": "\n Българските граждани, които са краткосрочно във Великобритания – до 90 дни, ще пътуват безвизово. Сънародниците ни, които вече са на Острова, ще могат по електронен път да кандидатстват за уседналост без да плащат такси. Това обясни външният министър Екатерина Захариева, след като днес бяха обсъдени бъдещите действия на България при излизане на Обединеното кралство от ЕС. \r\n\r\n „По отношение на българските граждани – тези, които живеят на Острова, до 29 март ще запазят правата си. Съответно, българското правителство прие решение британските граждани, около 7000 души, реципрочно да имат лесна и достъпна регистрация”, уточни външният министър. \r\n\r\n Захариева подчерта, че Европейската комисия и държавите членки на ЕС работят за това да има сделка за брекзит, но трябва да сме готови и за вариант без постигане на споразумение, предаде БТВ. \r\n\r\n От представителството на Еврокомисията в София водят разговори със синдикати и бизнес по отношение на новите регламенти след 29 март. Целта е да не се допускат негативни последици във всички сфери на икономиката. \r\n\r\n „Трябва да е ясно, че това е решение на Великобритания и след брекзит ще се третира като трета държава и ще важат правилата на Световната търговска организация, а не на ЕС\", каза Захариева. \r\n \n\t\t\t\t\t\t", "date": "2019.01.30", "title": "Екатерина Захариева с прогноза за българите след Брекзит"}
{"url": "http://www.bnews.bg/article/255949-kashta_se_sruti_i_rani_dete", "text": "\n Стена от необитаема къща се срути и рани дете в село Микрево, община Струмяни, съобщи кореспондентът на bTV в региона. \r\n\r\n 11-годишното момче е със счупен крак и ще бъде откарано в болницата в Благоевград. \r\n\r\n По първоначална информация стената от постройката е рухнала заради проливните дъждове през последните дни. \r\n \n\t\t\t\t\t\t", "date": "2019.01.30", "title": "Къща се срути и рани дете "}
{"url": "http://www.bnews.bg/article/255948-i_neymar_se_vrashta_na_teren_prez", "text": "\n Нападателят на Пари Сен Жермен Неймар няма да играе в следващите 10 седмици заради контузия в десния крак, съобщиха шампионите на Франция. Това означава, че ще се върне на терена чак през април. \r\nТова означава, че бразилецът отпада за предстоящите мачове с Манчестър Юнайтед от осминафиналите в Шампионската лига, както и за четвъртфиналите, ако френският тим достигне до тях. \r\nСпоред медицинския екип, преглеждал Неймар, операция към момента не се налага и за предпочитане е консервативното лечение. \r\nПрипомняме, че Неймар получи травмата на петата метатарсална кост на дясното ходило миналата сряда в мача със Страсбург за купата на Франция. \r\n \n\t\t\t\t\t\t", "date": "2019.01.30", "title": "И Неймар се връща на терен през..."}
{"url": "http://www.bnews.bg/article/255945-arestuvaha_ruski_senator_za_ubiystva", "text": "\n Руски сенатор бе задържан в горната камара на руския парламент по обвинение, че е замесен в убийствата на високопоставени лица, предаде ТАСС. \r\n\r\n Сенатор Рауф Арашуков от Карачаево-Черкезката република бе задържан, след като Съветът на федерацията гласува да се отнеме имунитетът му от съдебно преследване. \r\n\r\n 32-годишният Арашуков е замесен в убийствата на две високопоставени лица от Карачаево-Черкезката република през 2010 г., както и в други престъпления, съобщи руският Следствен комитет. \r\n\r\n Арашуков е разследван по препоръка на властите на КЧР, уточни Следственият комитет. \r\n\r\n Баща му Раул Арашуков е задържан пък по подозрение в кражба на природен газ в размер на 30 милиарда рубли. \r\n \n\t\t\t\t\t\t", "date": "2019.01.30", "title": "Арестуваха руски сенатор за убийства"}
{"url": "http://www.bnews.bg/article/255953-azis_pozlati_lelite_si", "text": "\n Азис позлати лелите си. Роднините на певеца се радват на огромна популярност, след като изпълнителят ги показа в тв предаване. И майката и двете лели на Азис - Гергина, Стефка и Малина,са ясновидки, а дарбите си са наследили от майка си—баба Станка. \r\nМалко врачки могат да се похвалят с такава популярност, но роднините на Азис не са случайни. И трите са си докарали едно малко имане, тъй като нямат точен ценоразпис, а оставят пората да решат кой, колко може да остави. Някои по 20, други по 50, а някои и по повече дават. Таван за приходите няма, а всичко започва с бабата на певеца — Станка. \r\nЖелаещите да получат помощ от костинбродската ясновидка са толкова много, че тя в един момент изнемогва. И прехвърля на дъщерите си отговорността да помагат на хората, когато са в беда, пише \"България днес\". \r\n\r\n „Това са моите три магьосници. Три орисници. Помня сякаш беше вчера как палеха печката на двора и чакаха луната да се покаже, за да могат да говорят и шептят на техния таен език. \r\nДа опяват водата, в която гасят странни предмети. Така помагаха на страшно много хора”, спомня си още Азис. \r\nМайка му има дарбата да вижда в бъдещето, но и трите сестри могат да развалят магии, да баят срещу уроки и други неща. „Извиваха се опашки от чакащи хора. Трудно си проправях път, докато стигна до входната врата. \r\nИ всички се връщат, за да им благодарят, носеха им кутии с шоколадови бонбони”, казва още Азис. \r\nПевецът споделя, че майка му Гергина може и да не е била най-добрият родител, но е роден психолог и е преживяла всичко лошо. \r\n„И в затвора лежа, защото е продавала дрехи от Югославия. Дядо ми е можел да й помогне с връзки, но не пожелал, защото искал да забрави за баща ми—не знаел, че вече е била бременна с мен”, споделя още изпълнителят. \r\nПо думите му зад строгото лице на леля Малина се крие нежна душа. А другата му леля—Стефка е най-старша. „Гледането не се учи, всичко е отвътре”, казва леля Стефка, докато гледа на карти и помага на други пора да преодолеят мъките си. \r\n  \r\n \n\t\t\t\t\t\t", "date": "2019.01.30", "title": "Азис позлати лелите си "}
{"url": "http://www.bnews.bg/article/255941-germanskata_politsiya_zadarzha_trima_irakchani_po_podozrenie_v_terorizam", "text": "\n \r\nГерманската полиция потвърди информация на сп. \"Шпигел\" за задържането на трима иракчани в северната част на страната по подозрение в тероризъм, предаде ДПА. \r\nДвама 23-годишни мъже са обвинени в планиране на терористично нападение, а 36-годишен мъж е обвинен в съучастие, съобщи прокуратурата в Карлсруе. Тримата са арестувани рано тази сутрин в окръг Дитмаршен на провинция Шлезвиг-Холщайн. Полицията е претърсила жилища и в провинциите Мекленбург-Предна Померания и Баден-Вюртемберг, но там не е имало арести. \r\nСпоред сп. \"Шпигел\" задържаните са свалили от интернет инструкции за изработване на взривно устройство и са били започнали да събират барут от фойерверки, а също така са поръчали детонатор от Великобритания. Един от тях заявил, че искал да убие възможно най-много \"неверници, но не и деца\". \r\nПрокуратурата заяви, че задържаните не са били набелязали конкретна цел за нападението си и не е известно дали са членове на терористична групировка. \r\n  \r\n \n\t\t\t\t\t\t", "date": "2019.01.30", "title": "Германската полиция задържа трима иракчани по подозрение в тероризъм"}
{"url": "http://www.bnews.bg/article/255952-borisov_lichno_razporedi_bpts_da_poluchi_5_mln_leva", "text": "\n Светият синод на Българската православна църква ще получи допълнително 5 млн. лв. от бюджета, съобщи днес на заседанието на Министерския съвет премиерът Бойко Борисов. \r\n\r\n \"Патриархът лично ме помоли за парите, които им се полагат, да им бъдат преведени по-бързо, за да могат да изплатят заплатите на свещениците\",заяви той. \r\n\r\n Допълнителните 5 милиона са заради промени в Закона за вероизповеданията от декември миналата година след приемането на държавния бюджет за 2019 г. Първоначално проектът на кабинета предвиждаше да се субсидират вероизповеданията според броя вярващи (по последното преброяване от 2012 г.), като бе поставена и бариера, подобна на тази за партийна субсидия. \r\n\r\n   \r\n \n\t\t\t\t\t\t", "date": "2019.01.30", "title": "Борисов лично разпореди БПЦ да получи 5 млн. лева "}
{"url": "http://www.bnews.bg/article/255931-roditelite_na_pochinaloto_bebe_v_pleven_iskat_otgovornost_ot_lekari", "text": "\n Повече да не практикуват лекарите, които са преглеждали починалото 1-годишно бебе в Плевен, преди то да попадне в интензивното отделение в изключително тежко състояние. За това настояват родители на починалото дете. \r\n\r\n Пред ефира на bTV родителите казаха, че ще изчакат да приключи проверката, която се води по случая. След това ще заведат дело.  \r\nДосега нито една институция не се била свързала с тях. \r\n\r\n Лекарите, които са оставили детето до това състояние, не заслужавали да носят титлата лекар, както каза майката на бебето. \r\n\r\n Родителите са възмутени от реакцията на председателят на Българския лекарски съюз (БЛС) д-р Иван Маджаров. \r\n\r\n Припомняме, детето почина на 23 януари в Университетската болница \"Д-р Георги Странски\".  \r\n\r\n Първоначалната информация беше, че детето страдало от дихателна недостатъчност, в степен почти несъвместима с живота. Лекарите се борели за живота на бебето 15 часа, но въпреки усилията им, момченцето починало. \r\n \n\t\t\t\t\t\t", "date": "2019.01.30", "title": "Родителите на починалото бебе в Плевен искат отговорност от лекари"}
{"url": "http://www.bnews.bg/article/255935-kak_dzhambazki_spesti_2_5_miliona_leva_kato_evrodeputat", "text": "\n Зам.-председателят на ВМРО Ангел Джамбазки спестява по 500 000 лева на година като евродепутат. Новината гръмна от изказване на уж коалиционния му партньор в „Обединени патриоти” Волен Сидеров. Помолен за коментар на клюката, че със зъби и нокти ще се бори да оглави листата на „малката коалиция” за предстоящия евровот, лидерът на „Атака” отсече: „Това категорично не отговаря на истината. Разговори за листи в „Обединени патриоти” изобщо не са водени”. \r\n\r\n По думите му това са слухове, които са предизвикани от вътрешнокоалиционни партньори. „Явно Ангел Джамбазки се притеснява и го е страх, че няма да е евродепутат и няма да спести близо половин милион лева от заплата само за една година”, подчерта дебело ямболията. \r\n\r\n Така излиза, че за петгодишния мандат като евродепутат Ангел Джамбазки е скътал за черни дни 2,5 милиона лева. Тлъстата сума обяснява апетита, който добиват нашите властимащи, когато работата опре до Европейски парламент. Въпросът е как редови депутат, макар и в ЕП, сколасва да икономише толкова много. Че заплатата е повече от добра – спор няма. Според различни източници месечното възнаграждение се върти около 20 000 евро, т.е. 240 000 евро на година, близо половин милион лева. Точно толкова спестява на година Джамбазки, според думите на Сидеров. \r\n\r\n Как обаче се живее в скъпия Брюксел, без да похарчиш и едно евро? Оказа се, че всичко е възможно. В случая кучето е заровено в допълнителния кеш, който получава всеки представител на държавите-членки на ЕС. Сред тях фигурират пера за собствен екип от служители, за харчове по хотели, пътни разходи и въобще всичко, което пръскаш, но можеш да докажеш като разход с касов бон. \r\n\r\n Източник на „Уикенд” разкри един от начините, по които дясната ръка на Красимир Каракачанов е успял да свие харчлъка до завидни висоти. Според информацията Ангел Джамбазки спастрил солидна банкова сметка, като се лишавал в продължение на години от... хотелска стая. Вместо да „пълни гушите” на брюкселските хотелиери, зам.-шефът на ВМРО предпочитал да нощува в своя офис в Европарламента. Така парите, отделени за неговото удобство, оставали неизползвани и се вливали директно в банковата му сметка. \r\n\r\n В край сметка тази „благинка” била посечена от наблюдателни служители в сградата, които забелязали, че кабинетът на нашенеца свети по малките часове и вътре има живот. След време, за да подсетят българина, че офисът не е място за похъркване, служителите по поддръжката спрели топлата вода, за да попречат на Ангел да се разхожда по хавлийка на път за банята в сградата, от където се управлява обединена Европа. Злобният намек достигнал целта си – евродепутатът се видял принуден да зареже безплатното жилище след дълги месеци блаженство. \r\n\r\n Това обаче не попречи на интелектуалци, професори, академици и родолюбиви организации да издигнат кандидатурата на Ангел Джамбазки за втори мандат в Брюксел. Сред подкрепили кандидатурата му са Андрей Слабаков, проф. Христо Смоленов, доц. Йордан Панов – човек на годината за 2017, проф. Руслан Костов, доц. д-р Александър Гребенаров, проф. Симеон Ананиев, проф. Ганчо Ганчев, ген. Радослав Пешлеевски и прочие. \r\n\r\n Предвид благинката да си част от ЕП врагът с партиен билет Волен Сидеров обяви преди ден, че българският Изборен кодекс нарушава европейския регламент. „Европейският норматив казва, че изборната бариера не може да бъде повече от 5%. В България при изборите за ЕП бариерата реално е близо 6%. Всичко това ощетява по-малките партии“, ядоса се Сидеров. \r\n\r\n Според Волен е необходимо евродепутатите да даряват поне половината от заплатата си за бедните си сънародници. „Добре, похвални са тези високи заплати, но за бедна България не е нормално да взимаш 15-20 000 евро на месец. Моето предложение е всеки кандидат за евродепутат да разпише запис на заповед, че дарява поне половината от тази заплата за благотворителна инициатива, примерно за Фонда за лечение”, обяснява Сидеров. Според него е редно и спестените пари от заплатата на Джамбазки също да бъдат дарени за благотворителност. \r\n\r\n Източник: В-к \"Уикенд\" \r\n \n\t\t\t\t\t\t", "date": "2019.01.30", "title": "Как Джамбазки спести 2,5 милиона лева като евродепутат"}
{"url": "http://www.bnews.bg/article/255933-voennite_pochistili_270_kilometra_patishta_v_smolyansko", "text": "\n Участието на 101-ви Алпийски полк на Сухопътните войски за действия при тежки зимни условия в област Смолян приключи. Последните действия на място се проведоха вчера, 29 януари, \r\n\r\n В продължение на 6 дни военните оказваха помощ на населението за справяне с кризисната ситуация в област Смолян, където беше обявено бедствено положение заради лошите метеорологични условия и силните снеговалежи. В действията са взели участие 104 военнослужещи и специализирана техника с висока проходимост., \r\n\r\n Военните пробиха непроходими пътища, премахнаха паднали дървета на пътното платно и почистиха 270 километра от републиканската пътна мрежа на проходите Смолян - Пампорово и Смолян - Превала - село Стойките, информират от Министерството на отбраната в прессъобщение. \r\n\r\n Военнослужещите също така са премахнали 15 закъсали леки, товарни автомобили и бусове. \r\n\r\n Освен това със специализирана техника бяха доставени хранителни продукти, лекарства и гориво на жителите на село Мугла, които останаха седмица откъснати от света, без достъп, без доставки на храна, както и без електроподаване. \r\n \n\t\t\t\t\t\t", "date": "2019.01.30", "title": "Военните почистили 270 километра пътища в Смолянско"}
{"url": "http://www.bnews.bg/article/255929-vkaraha_mariya_v_intriga_s_grisho", "text": "\n Tези дни в мрежата шеговито се подмята колаж на поп фолк певицата Мария и тенис ракета номер 1 у нас Григор Димитров. \r\n\r\n Повод за спекулациите бе откупен автограф на спортиста от Мария на благотворителен търг. \r\nФолк примата пусна опровержение по повод опитите на медии да сътворят гореща клюка и интрига между нея и Григор Димитров. \r\n\r\n Секссимволът на 2019-та година мигновено пусна опровержение в Инстаграм профила си, което гласи: \r\n“Изумена съм от дълбините на човешката фантазия. Как от една кауза може да се измести фокуса в уронващи ценностите “статии”... Ще започна от тук, че това не влиза в идеала ми като личен пример за моята най-голяма гордост, дъщеря ми и ще завърша с извинение към тези, които обичам и ме обичат!” \r\nМария споделя още, че не познава Григор Димитров и само като българка подкрепя, и е горда с постиженията му в спорта, така както се гордее с всички успели българи в спорта и не само. \r\n \n\t\t\t\t\t\t", "date": "2019.01.30", "title": "Вкараха Мария в интрига с Гришо "}
{"url": "http://www.bnews.bg/article/255936-arestuvaha_68_godishen_za_zhestoko_ottseubiystvo_v_stolitsata", "text": "\n 68-годишен софиянец е задържан за жестокото убийство на 85-годишния си баща, съобщиха от пресцентъра на МВР. \r\n\r\n В неделя около 9.45 часа в полицията постъпил сигнал за починал мъж в апартамент в столичния ж.к. „Овча купел“. Изпратените на място полицейски екипи установили самоличността на починалия - 85-годишен мъж, живеещ на адреса. При първоначалния оглед по тялото на възрастния човек са установени следи от насилие. \r\n\r\n В резултат на предприетите оперативно-издирвателни и процесуално-следствени действия било установено, че извършител на убийството е 68-годишният син на жертвата. Той е задържан с полицейска мярка до 24 часа. След доклад на събраните материали в Софийската градска прокуратура мъжът е привлечен като обвиняем. \r\n\r\n Наложена му е мярка за неотклонение „задържане под стража“ за срок до 72 часа. Разследването продължава. \r\n \n\t\t\t\t\t\t", "date": "2019.01.30", "title": "Арестуваха 68-годишен за жестоко отцеубийство в столицата"}
{"url": "http://www.bnews.bg/article/255932-turski_tir_pomete_karavana_i_katastrofira_kray_yazovir_v_tarnovsko", "text": "\n Турски ТИР се заби малко след 3 часа през нощта в язовира до римския град Никополис ад Иструм. Огромният камион се изгубил в гъстата мъгла в нощта срещу сряда и объркал пътя край Никюп. Вместо по главната отсечка, тираджията се хвърлил във водоема в местността Блатци. \r\n\r\n За щастие наскоро язовирът бил източван, за да се извади рибата и все още не бил пълен догоре. Благодарение на това шофьорът е жив и здрав и не се е удавил. По предварителни данни той е карал и с превишена скорост, пише в. \"Борба\". \r\n\r\n Огромната машина е помляла караваната на пазача преди да падне във водата. В нея е бил нощният пазач бай Стефан. Секунди преди ТИР-ът да връхлети караваната му, човекът излязъл навън да отиде до тоалетна. \r\n\r\n Това е спасило живота му. Въпросният язовир, който е около 88 декара се намира близо до Никополис ад Иструм и според местни жители е имало вероятност машината да повреди постройките, ако не е влязъл във водоема. За щастие щети обаче няма, коментира кметицата на Никюп Йорданка Атанасова. \r\n\r\n   \r\n \n\t\t\t\t\t\t", "date": "2019.01.30", "title": "Турски ТИР помете каравана и катастрофира край язовир в Търновско"}
{"url": "http://www.bnews.bg/article/255934-prokuraturata_dnes_razpitva_boil_banov", "text": "\n Прокурори още днес ще посетят в кабинета му и ще вземат показания от министъра на културата Боил Банов във връзка с изнесените данни от Елена Йончева, че той е спестил неустойка от 700 хиляди лева на фирмата, която е извършвала строителството на „Ларгото“. Това обяви говорителят на главния прокурор Румяна Арнаудова, която даде извънредно изявление по случая. \r\n\r\n Както вече стана ясно, бе наредена незабавна проверка. С нея вече са се заели трима спецпрокурори. Освен, че ще разпитат министъра, ще бъде иззета цялата документация по сключването и изпълнението на договора за строителство на обект \"Ларгото\", културно комуникационен комплекс \"Сердика\" 2- 3 етап. \r\n\r\n „Ще бъдат снети обяснения от всички лица, които имат информация по случая, за да бъде изяснено това, което ни е необходимо да решим дали да започнем наказателно производство. Когато прослушахме тези записи, рапознахме гласове на хора, които считаме за автори на престъпленията. Ще поканим тези хора на разговор“, уточни говорителят на главния прокурор. \r\n\r\n Ще бъде иззет и записът, представен от Йончева, като ще се установява дали той е автентичен. \r\n\r\n „Фактът, че главният прокурор се самосезира, е законен довод за започване на проверка. Полалагаме максимални усилия максимално бързо да стигнем до извод има ли престъпление или не. По този начин действахме и когато имаше сигнал от тримата представители на ГЕРБ за г-жа Елена Йончева“, каза още Румяна Арнаудова, съобщи Канал 3. \r\n\r\n Говорителят на главния прокурор обяви, че на пръв поглед, ако записът е истински, има основания да се стартира разследване в насока като престъпления по служба и безстопанственост. \r\n \n\t\t\t\t\t\t", "date": "2019.01.30", "title": "Прокуратурата днес разпитва Боил Банов"}
{"url": "http://www.bnews.bg/article/255930-golyam_pozhar_kray_botevgradsko_shose_v_sofiya_video", "text": "\n Голям пожар край „Ботевградско шосе” в София. Гори автосервиз и складово помещение към него. \r\n\r\n Сигналът за инцидента е подаден около 12,30 ч. на място са изпратени 5 противопожарни автомобила, няма данни за пострадали. \r\n\r\n \r\n\r\n   \r\n \n\t\t\t\t\t\t", "date": "2019.01.30", "title": "Голям пожар край „Ботевградско шосе” в София(ВИДЕО)"}
{"url": "http://www.bnews.bg/article/255925-borisa_tyutyundzhieva_napiva_kucheto_si_s_vino", "text": "\n Моделката Бориса Тютюнджиева вбеси защитниците на животни с видео как дава на кученцето си да пие вино \r\n\r\n Красавицата има бял шпиц, който е чест герой в клипчетата й в социалната мрежа. В последното видео Бориса е заснела как домашният й любимец със задоволство ближе вино от пръста й, пише „Галерия“. \r\n  \r\nИ докато на Тютюнджиева навиците на кученцето й се струват забавни, природозащитници скочиха срещу „безотговорната“ стопанка. „Това не е шега! Алкохолът е опасен за кучетата! Дори бирата може да причини сериозни увреждания, камо ли виното“, възмутени са защитници. \r\n \n\t\t\t\t\t\t", "date": "2019.01.30", "title": "Бориса Тютюнджиева напива кучето си с вино"}
{"url": "http://www.bnews.bg/article/255927-paris_dzheksan_sasipana_zaradi_noviya_film_za_bashta", "text": "\n Новият документален филм \"Да напуснеш Невърленд\" отново извади наяве обвиненията в педофилия срещу Майкъл Джексън. Семейството му трудно приема този факт. \r\n\r\n Лентата разказва за двама мъже - Уейд Робсън и Джеймс Сейфчък, които сега отново твърдят, че през 80-те Майкъл Джексън многократно ги е насилвал. Семейството на Джако обвини двете жертви, че са клетвоотстъпници, тъй като навремето под клетва са свидетелствали, че не са били тормозени от певеца. Филмът обаче бе посрещнат с аплодисменти на кинофестивала \"Сънданс\". \r\n\r\n Парис, дъщерята на Краля на попа, който през 2009 г. си отиде само на 50 години след свръхдоза, е съсипана заради \"съживяването\" на недоказаните в съда обвинения, пишат от \"Сън\". \r\n\r\n Сега младата жена показа нови татуировки в Туитър. Те са посветени на култовата британска банда Led Zeppelin. \r\n \n\t\t\t\t\t\t", "date": "2019.01.30", "title": "Парис Джексън съсипана заради новия филм за баща ѝ"}
{"url": "http://www.bnews.bg/article/255910-5_loshi_navika_s_koito_tryabva_da_se_razdelite_za_da_napravite_zhivota_si_po_priyaten", "text": "\n Много хора започват новата година с обещания, които дават на себе си. Някои се заричат да спрат пушенето, други да излизат повече с приятели, но какво да правите, ако не пушете и излизате често или пък обичате пушенето и самотата? \r\n\r\n Със сигурност всеки има какво да подобри в себе си. Всеки има и лоши навици, от които е добре да се отърве. Няма ли 2019 година да бъде по-приятна за нас, ако успеем да се справим с поне един от тях? Ето защо ви даваме избор от 5 лоши навика, с които е добре да се разделите през настоящата година, стига да ги притежавате. \r\n\r\n 1. Обръщайте внимание на признаците на стареене \r\n\r\n Косата ви е почнала да пада, на кожата ви са се появили бръчки или петна, а вие приемате всичко това с насмешка. Няма лошо, но ако искате да изглеждате добре, това не е от ваша полза. Както най-вероятно знаете, колкото по-навременни са действията, толкова по-добър е резултата. Ако започнете да третирате косата си със шампоани или други продукти против косопад, докато все още я имате, то ефективността би била доста по-голяма, отколкото ако започнете да обръщате внимание на вашето теме, когато там вече липсват косми. Същото важи и за останалите белези на остаряване - не ги пренебрегвайте, освен ако не искате прическата на Доналд Тръмп или лицето на Стив Бушеми. \r\n\r\n 2. Спрете да се бръснете твърде бързо \r\n\r\n Искате ли да прецакате кожата си и да станете по-податливи на инфекции? Тогава се бръснете колкото се може по-бързо. Учените са доказали, че по-резките движения с бръсначката нанасят много повече щети и разраняват епидермиса. Мъжете ще потвърдят, че по-бързото бръснене определено води до зачервявания, дискомфорт и порязвания. Жените, които предпочитат бръсненето на краката пред коламаската, може би са забелязали, че вероятността да пропуснат косъмче или да не се справят особено добре със задачата си е много по-голяма, ако бързат. Затова не претупвайте нещата и не си създавайте излишни проблеми - когато се бръснете, не бързайте за никъде. \r\n\r\n 3. Сменяйте по-често стила си \r\n\r\n Подстригвате косата си по един и същи начин, носите един и същи цвят лак, купувате дрехи с еднакви цветове и после се чудите защо всичко е толкова монотонно. Е, може би трябва да започнете от малките неща. Подстрижете се по-смело, разчупете начина си на обличане, ако сте мъж и нямате брада - си пуснете, ако сте жена - защо не боядисате косата си в някой по-ярък и интересен цвят? Ще видите, че да опитвате нови неща всъщност не е никак лошо и дори може да повлияе положително на самочувствието ви. Ако толкова не искате да правите нищо по-различно или ви пука твърде много за мнението на колегите - вземете си шарени и забавни чорапи. Въобще, гледайте да правите неща, които не са част от вашата рутина и които могат да внесат малко цвят в иначе сивото ежедневие. \r\n\r\n 4. Работа-вкъщи, работа-вкъщи... \r\n\r\n И като заговорихме за монотонност - най-голямата такава в днешната епоха е кръговратът работа-вкъщи. След като сме били 8 часа в офиса или някъде другаде, ние се прибираме у дома, хапваме и се стоварваме изморени на дивана, където най-вероятно заспиваме. Така животът си върви, нещата се случват, но не и за нас - за нас времето е спряло. Ще видите, че ще сте много по-доволни, ако излезете от този омагьосан кръговрат. След работа често не сте толкова уморени - защо не се разходите в парка, пиете чай или бира с приятели, отидете на театър или направите нещо по-интересно. Бързо ще видите, че така ще се почувствате много по-живи. Дайте шанс нови неща да се случват в живота ви - те няма как да дойдат, ако сте потънали до шия в монотонна рутина. \r\n\r\n 5. Спрете да сравнявате себе си с останали във Facebook \r\n\r\n Социалните медии увеличават депресията, завистта и тревожността и това е факт, доказан от учените. Причината за това е, че всеки сравнява себе си с останалите, които вижда във Facebook или Twitter. Другите са в добра форма, ходят на скъпи почивки в Дубай, обикалят по интересни места и въобще водят пълноценен начин на живот. Дали това е истината обаче? В социалните мрежи всеки създава свой перфектен образ - споделят се най-добрите снимки, постват се най-интересните истории и албуми. Този перфектен образ обаче, не е напълно реален и именно заради това не трябва да сравнявате себе си с него. Цялото това недоволство, а понякога, нека сме откровени - и завист, ви правят нещастни. И това не е ОК. Най-малкото защото вашите отрицателни емоции идват от нещо нереално и нещо, за което не трябва да ви пука. Да може да не сте били в Дубай, но толкова ли искате да бъдете в този шумен кич? Да, не всичките ви селфита изглеждат добре, но знаете ли, че тъй наречените \"звезди\" плащат стотици хиляди и имат екипи от специалисти, чиято единствена задача е производството на хубави снимки - заслужава ли си всичко това? Нашият съвет всъщност е не само да спрете да сравнявате себе си с останалите във Facebook, а да се замислите, искате ли да бъдете фалшиви и да заприличвате на другите? Едва ли. Ако все още не сте сигурни, си припомнете класиката на Тангра - \"Бъди какъвто си\". \r\n \n\t\t\t\t\t\t", "date": "2019.01.30", "title": "5 лоши навика, с които трябва да се разделите, за да направите живота си по-приятен "}
{"url": "http://www.bnews.bg/article/255926-glavniyat_prokuror_sotir_tsatsarov_se_samosezira_po_iznesenite_ot_yoncheva_danni_za_boil_banov_geshev_shte_razsledva_aferata", "text": "\n По повод изнесените днес на пресконференция на ПП БСП от народния представител и журналист Елена Йончева данни за корупционни действия на министъра на културата Боил Банов от времето, когато е бил зам.-министър, главният прокурор Сотир Цацаров се самосезира и разпореди незабавно извършване на проверка. \r\n\r\n Проверката е възложена на Специализираната прокуратура предвид качеството на лицето, за което са представени данните и твърденията за извършени корупционни прояви, в резултат на които е опростена неустойка на изпълнителя в размер на 700 000 лева. \r\n\r\n Още днес ще се пристъпи към изискване на цялата документация по сключването и изпълнението на договора за строителство на обект „Ларгото“, културно комуникационен комплекс „Сердика“ 2- 3 етап. Ще бъдат снети и обяснения от лицата, имащи отношение към случая. \r\n \n\t\t\t\t\t\t", "date": "2019.01.30", "title": "Главният прокурор Сотир Цацаров се самосезира по изнесените от Йончева данни за Боил Банов - Гешев ще разследва аферата"}
{"url": "http://www.bnews.bg/article/255920-mizeriya_v_psihiatrichnoto_otdelenie_v_bolnitsata_v_montana_video", "text": "\n Пореден случай на психиатрия в мизерия. Като от филм на ужасите е психиатричното отделение в монтанската болница. Пациентите са принудени да се лекуват в стаи, които приличат повече на концлагер, отколкото на нормално лечебно заведение. Наскоро в една от тях избила и тръба с гореща вода и само късметът спасил обитаттелите от сериозни изгаряния. \r\n\r\n \"В окаяно състояние е. Банята също има нужда от ремонт, леглата трябва да бъдат по-хубави, за да има хората къде да лежат и да се лекуват\", казва пациентката Виолета Митова. \r\n\r\n За 2017 и 2018 г. през отделението са преминали повече от 1000 пациенти. Средно на месец се лекуват около 26 мъже и жени с психични проблеми. \r\n\r\n \"При тези материално-битови условия трябва да ви кажа, че дори аз не бих останал”, коментира д-р Пламен Петров, началник на отделението. \r\n\r\n Основен ремонт не е правен от 20 години. Преди година са боядисани стените на една от стаите. Единственото, което получават редовно, са мебели, изхвърлени от други отделения. \r\n\r\n \"При лечението например дори на пациенти, които са с шизофрения, дори на тези с депресия не мисля, че това може да бъде полезно. Все пак самата обстановка създава предпоставка за лечение, за работа, за мотивация за лечение\", коментира д-р Петров. \r\n\r\n Директорът на болницата не отрича, че има проблем. Отлагал ремонта, защото отделението многократно е било пред закриване заради липсата на лекари и специалисти. \r\n\r\n \"Сега в програмата на Министерството на здравеопазването са залегнали всички тези отделения в цялата страна като приоритет за извършване на ремонтна дейност, подобряване на битовите условия и преоборудване. Искрено се надяваме това да се случи\", коментира д-р Тодор Тодоров. \r\n\r\n От болницата също са готови да отделят пари, за да се подобри обстановката в отделението. За липсата на достатъчно медици обаче решение нямат.   \r\n\r\n \r\n\r\n   \r\n \n\t\t\t\t\t\t", "date": "2019.01.30", "title": "Мизерия в психиатричното отделение в болницата в Монтана(ВИДЕО)"}
{"url": "http://www.bnews.bg/article/255928-pusnaha_toka_v_selo_mugla_no_patyat_do_seloto_ostava_neprohodim", "text": "\n Остава усложнена обстановката в Смолянско, където не спира да вали сняг. След шест дни без ток в село Мугла електричеството беше възстановено преди час, но пътят до селото остава непроходим. \r\n\r\n Вече шести ден без ток обаче остават учените от астрономическата обсерватория в Рожен, които обявиха бедствено положение. \r\n\r\n „Обект с уж национално значение няма генератор, една седмица не можем да му оправим пътя. Две кукувици седим тук, за да пазим обсерваторията. Опитвам се да правя наука. Науката спря, умря, няма ток”, каза директорът на Националната астрономическа обсерватория Никола Петров. \r\n\r\n Единственият начин да се снабдят с храна и да заредят мобилните си телефони е като вървят пеш през преспи в планината. Най-близкото място с ток от генератор е хотел на 6 км от обсерваторията. \r\n\r\n От областната управа коментираха, че се работи за възстановяване на тока в обсерваторията. \r\n\r\n „Днес пътят към обсерваторията ще бъде почистен за движение с високопроходима техника”, обеща по-рано Адриян Петров, зам.-областен управител на Смолян. \r\n\r\n Малко след 9 ч. днес беше пуснато движението за автомобили през прохода Превала. \r\n \n\t\t\t\t\t\t", "date": "2019.01.30", "title": "Пуснаха тока в село Мугла, но пътят до селото остава непроходим"}
{"url": "http://www.bnews.bg/article/255923-krisiya_se_oshishka", "text": "\n Поп певицата Крисия видимо доста е напълняла, шушукат в музикалните среди. 14-годишната изпълнителка или повечко е похапнала по празниците, или бушуващите хормони се отразяват на килограмите й, пише „Галерия“. \r\n\r\n Феновете й също забелязват, че се е поокръглила и не пропускат да го споменат в коментарите под снимките й. \r\n\r\n „На тази възраст телосложението на децата коренно се променя. Неслучайно повечето хранителни разстройства започват именно в пубертета“, обясняват специалисти. Крисия обаче нямала притеснения за фигурата си и била „над нещата“. \r\n \n\t\t\t\t\t\t", "date": "2019.01.30", "title": "Крисия се ошишка "}
{"url": "http://www.bnews.bg/article/255915-desi_bakardzhieva_ludo_vlyubena_v_taynstven_mazh", "text": "\n Лудо влюбена в тайнствен мъж е актрисата Деси Бакърджиева. Бившата шампионка по карате, която наскоро навърши 41 упорито пази мъжа до себе си. Красавицата е категорична, че няма да допусне той да се появи под прожекторите, тъй като държи да разграничава личния си живот от професионалния, пише „Телеграф”. \r\n„Хубаво е, че човекът, който е до мен от много години, подчертавам, винаги е бил много дискретен и винаги се е стараел да не ми пречи в работата. \r\nПодкрепя ме изключително много, което е много трудно с моята професия”, казва още тя. \r\n  \r\n \n\t\t\t\t\t\t", "date": "2019.01.30", "title": "Деси Бакърджиева лудо влюбена в тайнствен мъж "}
{"url": "http://www.bnews.bg/article/255907-tezhka_katastrofa_v_kresnenskoto_defile", "text": "\nТежка катастрофа затвори през нощта международния път Е-79 в Кресненското дефиле, съобщи кореспондентът на bTV в региона.\r\n\r\nТир и джип са се ударили челно край Кресненските ханчета, в посока Кресна.\r\n\r\nДжипът е с арменска регистрация. тирът се опитал да избегне удара, забива се в мантинелата и надвисва над реката.\r\n\r\nПострадали са двамата шофьори, които са откарани в болница в Сандански.\r\n\r\nИнцидентът е станал към 1:30 ч.  В 4:45 часа започна изтеглянето на товарния автомобил, висящ на мантинелата над р. Струма.\r\nСутринта главен път Е-79 беше отворен за движение.\r\n \n\t\t\t\t\t\t", "date": "2019.01.30", "title": "Тежка катастрофа в Кресненското дефиле "}
{"url": "http://www.bnews.bg/article/255872-bivshata_na_krisko_se_ozhali_pak_sam_sama", "text": "\n Ася Капчикова е сама от три месеца. Плеймейтката, която се прочу около връзката си с Криско се завърна от Тайланд преди броени дни, но не беше в компанията на любимия си, а с Елза Парини, писа LifeOnline.bg. \r\n\r\n  А колкото до разлъката, Ася отсече: „Да, така е. След две години връзка се разделих с приятеля ми. Чувствам се целеустремена, искам да се отдам на бизнес плановете, които имам и на кариерата си. Всичко беше прекрасно, но дойде време да свърши. Готова съм за ново начало, към което вървя смело без да поглеждам назад!“ \r\n\r\n   Сега Ася е целеустремена в бизнес плановете си. В момента моделът и инфлуенсър е рекламно лице на нов сайт за модерни дрехи, а още със завръщането си от Азия е получила ангажимент за снимки за реклама на голяма верига ресторанти. \r\n \n\t\t\t\t\t\t", "date": "2019.01.30", "title": "Бившата на Криско се ожали: Пак съм сама!"}
{"url": "http://www.bnews.bg/article/255914-yoncheva_razkriva_danni_za_koruptsiya_ot_doklad_na_darzhavniya_departament_na_sasht", "text": "\n Разследването на Елена Йончева се базира на последния доклад на Държавния департамент на САЩ. Очаква се днес тя да оповести подробностите, които засягат конкретен министър и заместник-министър. \r\n\r\n Очаква се днес депутатът от левицата Елена Йончева да представи своето разследване за корупция в Министерски съвет. \r\n\r\n В началото на седмицата тя анонсира, че ще даде конкретни данни за корупционни механизми в кабинета по отношение на големите инфраструктурни проекти и енергетиката. \r\n\r\n Според Йончева, разследването ѝ се отнася за конкретен министър и заместник-министър. То се базира на последния доклад на Държавния департамент на САЩ, в който се говори за служители на кабинета, замесени в подкупи, конфликт на интереси, сложни схеми за присвояване, нарушени поръчки и търговия с влияние \r\n \n\t\t\t\t\t\t", "date": "2019.01.30", "title": "Йончева разкрива данни за корупция от доклад на Държавния департамент на САЩ"}
{"url": "http://www.bnews.bg/article/255917-barekov_smyah_v_zalata_na_pozitano_izliza_che_spored_bsp_koruptsiya_v_kabineta_za_miliardi_nyama_osven_nyakolko_otkradnati_tuhli_i_plochki_v_kulturata", "text": "\n Днес във Фейсбу попаднахме на коментар на евродепутата Николай Бареков по повод пресконференцита на Елена Йончева и разкритията и за корупция на високо равнище във властта. Ето какво написа още Бареков по темата в личният си профил в социалната мрежа!  \r\n\r\n * публикуваме без редакторска намеса  \r\n\r\n Смях в залата на Позитано! Вместо обещаните разкрития за “грандиозна корупция” на някой от корпулентните министри на баце като Дебелия мазен и крадлив Каракачанов или някоя по-едра риба от икономиката, финансите или транспорта - боркинята за свобода Елена Йончева халоса с дамски чехъл мишката Боил Банов. \r\n\r\n Излиза, че според БСП корупция в кабинета за милиарди няма - освен няколко откраднати тухли и плочки в културата. И ние си знаем, че културата куца на това правителство, но вече имаме и доказателства за сделката между КУРнелия Нинова и Бойко Борисов да се пазят взаимно, а после БСП и ГЕРБ да управляват заедно. Барабар с ВМРО за ташак. \r\n \n\t\t\t\t\t\t", "date": "2019.01.30", "title": "БАРЕКОВ: Смях в залата на Позитано! Излиза, че според БСП корупция в кабинета за милиарди няма - освен няколко откраднати тухли и плочки в културата"}
{"url": "http://www.bnews.bg/article/255924-elektrichesko_tablo_iznikna_nasred_plovdivska_ulitsa", "text": "\n Електрическо табло се озова по средата на пловдивска улица след ремонт на пътната настилка, предаде БНТ. \r\n\r\n То не е било премахнато по време на реконструкцията, а работниците са поставили плочките около него. \r\n\r\n В момента шофьорите са принудени да го заобикалят с автомобилите си, а живеещите в близост са притеснени от инциденти. По тази причина те вече са изпратили жалба до общината за некачествен ремонт. \r\n\r\n Става въпрос за улица \"Детелин Войвода\" в пловдивския район \"Централен\", която била с разбити тротоари, а електрическото табло било до ограда. Преди месец започнала подмяна на уличната настилка. След ремонта обаче тротоарите били премахнати и така съоръжението се оказало по средата на пътя. \r\n\r\n Сега хората от близките кооперации са принудени да заобикалят таблото. \r\n\r\n Те обясниха, че се случва някой да го удари с колата си на заден ход, заради което пък живущите в двете кооперации наблизо често остават без ток. \r\n\r\n От електроразпределителното дружество увериха, че то е обезопасено. Въпреки това те обещаха скоро да го изместят на подходящо място, така че да не пречи на движението. \r\n\r\n Освен таблото живеещите в близките кооперации са недоволни и от състоянието на улицата след ремонта. Хората са събрали над 30 подписа с настояване общината да преразгледа проекта за реконструкцията. Според тях наклоните на улицата не са направени правилно и не е изградена добра отводнителна система. \r\n\r\n \"Тук преди имаше тротоари, улици. Да - бяха улиците в окаяно състояние, но си имаше тротоар с бордюр, които при по-силни дъждове не позволяваха водата да се насочи към кооперациите, а в момента това, което се изгради просто не е адекватно със самите сгради\", заяви един от живущите. \r\n\r\n По проект близо до кооперациите е трябвало да бъде обособена зелена зона с беседка. Това обаче не се е случило. Вместо това там все още стои незаконна постройка. \r\n\r\n По думи на ръководителя на проекта архитект Соня Славчева наклоните са направени правилно и хората неоснователно се притесняват от наводнения.Все пак обаче на обекта ще бъде направена проверка и ако има дефекти, те ще бъдат отстранени. \r\n \n\t\t\t\t\t\t", "date": "2019.01.30", "title": "Електрическо табло изникна насред пловдивска улица"}
{"url": "http://www.bnews.bg/article/255908-aleks_bogdanska_rodi_momchentse", "text": "\n Александра и Даниел Петканови станаха родители на момченце. Александра Богданска-Петканова роди малкия Габриел в софийска болница.  \r\n\r\n Бащата Даниел Петканов сподели влизането на жена си в болницата в социалните . Малкият Габриел се е появил тази нощ. Двамата са горди родители на момченцето след сключен брак през 2017 година.  \r\n \n\t\t\t\t\t\t", "date": "2019.01.30", "title": "Алекс Богданска роди момченце"}
{"url": "http://www.bnews.bg/article/255916-kulagin_drapa_za_kapkite_iska_pak_da_e_na_ekran_dori_i_bez_pari", "text": "\n Скандалният гримьор Валентин Кулагин прави всичко възможно да се уреди с място в предаването „Като две капки вода“. \r\nТой сам се предложил на продуцента Халваджиян и дори не искал хонорар. „Нямам отправена покана от шоуто до този момент. Аз имам краката, задника, имам и гърлото. Мога да лазя на сцената, движа се много добре“, признава Кулагин. Той се оплака, че най-вероятно няма да го вземат, защото се притесняват от характера му. Той споделя, че единственото му участие след Брадъра било при Гала, но тя го цензурирала. \r\n„Сега сигурно в „Капките“ ще вземат онази пародия Папи Транс (Папи Ханс), а аз съм този който може да направи истинско шоу. Ясно е, че изнесох целия сезон на „ВИП Брадър“, оживено обяснява качествата си Кулагин. Той споделя, че не страда от липса на работни ангажименти, напук на слуховете, че вече никоя родна звезда не иска да се гримира при него, пише „България Днес“. \r\n \n\t\t\t\t\t\t", "date": "2019.01.30", "title": "Кулагин драпа за „Капките“, иска пак да е на екран, дори и без пари "}
{"url": "http://www.bnews.bg/article/255913-maduro_gotov_za_razgovori_s_opozitsiyata", "text": "\n Президентът на Венецуела Николас Мадуро обяви пред руската държавна новинарска агенция \"Новости\", че е готов за разговори с опозицията с участието на международни посредници. \r\n\r\n \"Готов съм да седна на масата за преговори с опозицията, за да разговаряме за доброто на Венецуела, в интерес на мира и нейното бъдеще\", изтъкнал Мадуро. \r\n\r\n По думите му обаче, решението на лидера на опозицията Хуан Гуайдо да се самопровъзгласи за временен президент е преврат, но е работа на правосъдната система във Венецуела да реши как да процедира с този въпрос. \r\n\r\n \"Като държавен глава съм на мнение, че се прави опит за държавен преврат, което е нарушение на конституцията. Но това е само мнението на държавния глава. Главният прокурор трябва да действа, а той вече започна да действа, Върховният съд също действа. А решенията на прокуратурата и съдилищата ще се прилагат от венецуелската правосъдна система\", коментира още Мадуро. \r\n\r\n \"Нека да изчакаме приключването на вътрешните конституционни и съдебни процедури, за да видим резултатите. Няма да бързаме, ще изчакаме\", добави той. \r\n\r\n Гуайдо беше признат от САЩ и повечето големи латиноамерикански страни, докато Русия и Китай подкрепят Мадуро. \r\n \n\t\t\t\t\t\t", "date": "2019.01.30", "title": "Мадуро готов за разговори с опозицията "}
{"url": "http://www.bnews.bg/article/255922-glavniyat_prokuror_se_samosezira_sled_zapisa_pusnat_ot_bsp", "text": "\n По повод изнесените днес на пресконференция на БСП данни за корупционни действия на министъра на културата Боил Банов, главният прокурор Сотир Цацаров се самосезира и разпореди незабавно извършване на проверка, съобщиха от пресцентъра на държавното обвинение. \r\n\r\n Депутатът Елена Йончева обяви, че по времето, когато е бил зам.-министър, Банов е опитал да опрости на изпълнителя на ремонта на Ларгото 700 000 лв. неустойка заради забавяния. Като доказателство тя пусна аудиозапис, на който се чува глас, за който се твърди, че е на сегашния министър. \r\n\r\n Проверката е възложена на Специализираната прокуратура предвид качеството на лицето, за което са представени данните и твърденията за извършени корупционни прояви. \r\n\r\n ще днес ще се пристъпи към изискване на цялата документация по сключването и изпълнението на договора за строителство на обект „Ларгото“, културно комуникационен комплекс „Сердика“ 2- 3 етап. \r\n\r\n Ще бъдат снети и обяснения от лицата, имащи отношение към случая. \r\n \n\t\t\t\t\t\t", "date": "2019.01.30", "title": "Главният прокурор се самосезира след записа, пуснат от БСП"}
{"url": "http://www.bnews.bg/article/255909-shte_otide_li_zakonat_za_gorivata_na_popravitelen", "text": "\nЩе отиде ли Законът за горивата „на поправителен” и дали това ще удовлетвори малките бензиностанции?\r\n\r\nС този закон убиваш частен бизнес, за да дадеш шанс на друг частен бизнес, каза Симо Симов, говорител на Сдружението на собствениците на малки и средни бензиностанции, в предаването „Тази сутрин” по bTV. „Сивата икономика не е в нас”, категоричен беше Дойчин Иванов, член на Управителния съвет на сдружението.\r\n\r\n„Искаме Законът за горивата да бъде спрян и променен  и на регистрационен режим да бъдат поставени износът и вносът. Те са основните генератори на сива икономика”, подчерта Симов.\r\n\r\nСпоред собствениците на малки бензиностанциите, ако те фалират, цените на горивата ще се повишат.\r\n\r\n„Ние сме много по-отдавна от тези вериги на пазара, ние сме в покрайнините на градовете, в селските райони. Поддържаме по-ниски цени, защото клиентите ни са такива. Явно ние им пречим и те сформират по-голяма печалба от нас”, заяви Дойчин Иванов.\r\n\r\n„До 1 година цените ще нараснат най-малко с 1 лв., ако се случи този монопол”, изтъкна Симов. „Този закон създава държава в държавата, абсолютен монопол на единствения производител на горива в България, който и определя и диктува цените. Тогава ще има тотално упражняване на натиск върху пазара и не искам да съм на мястото на някое правителство, когато някой ще вдигне цените и хората ще излязат на улицата”, допълни той.\r\n\r\nСобствениците на малки бензиностанции остават в стачна готовност.\r\n\r\nКъм момента законът не е отменен. Отменена е за 6 месеца наредбата – подзаконовият акт, който регулира прилагането на закона. „Утре като трета точка в Народното събрание е предвидено гласуването на закона. Надяваме се, че ще надделее разумът, депутатите ще спрат закона и ще го върнем обратно за ремонт”, посочи Симо Симов. \n\t\t\t\t\t\t", "date": "2019.01.30", "title": "Ще отиде ли Законът за горивата „на поправителен”?"}
{"url": "http://www.bnews.bg/article/255918-otkriha_trup_na_vazrastna_zhena_v_blagoevgradsko_selo", "text": "\n 84-годишна жена бе открита мъртва в покрайнините на село Бело поле, Община Благоевград, в сряда сутринта, съобщава БГНЕС. \r\n\r\n Полицаи извършват оглед на мястото. Към момента няма данни за насилствена смърт. По първоначалната информация жената е паднала в ров от бивша варница. \r\n \n\t\t\t\t\t\t", "date": "2019.01.30", "title": "Откриха труп на възрастна жена в благоевградско село"}
{"url": "http://www.bnews.bg/article/255906-otvoriha_za_dvizhenie_prohoda_prevala", "text": "\nПроходът Превала е отворен за движение, съобщиха от областната управа на Смолян.\r\n\r\nПо-рано пред bTV  зам.-областният управител на Смолянска област Адриян Петров от снощи до момента на мястото има нови 20 см снежна покривка.\r\nПетров изтъкна, че през последните 18 часа се е работило много активно с фадроми и друга тежка техника, за да бъде разчистен проходът от преспите и навяванията.\r\n\r\nПътят към Обсерваторията в Рожен ще бъде почистен днес за движение с високопроходима техника, увери още Петров. Там се работи с роторна машина, пробит е пътят между Момчиловци и Лъки.\r\n\r\nЗам.-областният управител посочи, че към момента няма опасност от преливане на язовири. Няма и нови свлачища. Снеготопенето обаче е факт и се отчита повишаване на нивата някои реки – Арда, Черна, реката в Златоград. Всички тези водоеми са под наблюдение. „Следим какво се случва и ако е необходимо, ще бъдат взети спешни мерки”, подчерта Петров.\r\n\r\nВ село Мугла, където шести ден няма електричество, продължават усилията по възстановяване на електрозахранването. По думите на Адриян Петров разчистването на пътя също е проблем, тъй като се намира високо горе в планината. \n\t\t\t\t\t\t", "date": "2019.01.30", "title": "Отвориха за движение прохода Превала"}
{"url": "http://www.bnews.bg/article/255912-blus_pevetsat_dzheyms_ingram_pochina_misteriozno", "text": "\n Двукратният носител на награди \"Грами\", американският блус певец Джеймс Инграм, почина на 66-годишна възраст, предадоха световните агенции. Причината за кончината на музиканта е неизвестна. Инграм е роден през 1952 година в американския щат Охайо. Изпълнителската си кариера започва през 70-те години на миналия век, но славата го спохожда в началото на 80-те години. През 1985 г. той е съавтор на хита на Майкъл Джексън \"Pretty Young Thing\". Много популярен Инграм става благодарение на сътрудничеството си с певицата Пати Остин. Тяхната песен \"Baby,Come to Me\" през 1983 година се изкачва на първо място в класацията на сп. \"Билборд\". Композицията на Инграм \"How Do You Keep The Music Playng\" през 1985 г. получава номинация за \"Оскар\". Неговата песен от 1982 г. \"One Hundred Ways\" му носи първата награда \"Грами\", а втората получава за дуета си Майкъл Макдоналд в \"Yah Mo B There\" през 1984 г. \r\n  \r\n \n\t\t\t\t\t\t", "date": "2019.01.30", "title": "Блус певецът Джеймс Инграм почина мистериозно"}
{"url": "http://www.bnews.bg/article/255919-rodni_sportisti_pozdraviha_albert_popov", "text": "\n Алберт Попов успя за втори пореден старт от Световната купа по ски алпийски дисциплини да достави огромна доза радост на почитателите на спорта у нас! След 9-ото си място в Кицбюел, вчера (29 януари) българинът стана 6-ти в нощния слалом в Шладминг.  \r\n\r\n След страхотното си представяне Алберт бе развълнуван и щастлив, а колегите и близките му го поздравиха още на пистата. Аплодисменти не липсваха и в социалните мрежи. \r\n\r\n Друг \"снежен\" роден герой - носителят на Големия кристален глобус в сноуборда за 2015 г. Радослав Янков, веднага публикува снимка на алпиеца и добави аплодисменти. \r\n\r\n Християна Тодорова - едно от момичетата от националния ансамбъл по художествена гимнастика, който спечели бронзов медал от олимпийските игри в Рио де Жанейро, също реагира светкавично и нарече Попов \"Гордост за България\". \r\n\r\n За последно роден скиор се е класирал на 6-о място в старт от Световната купа през 1985 г. Тогава Петър Попангелов завърши на тази позиция в Парк сити.  \r\n \n\t\t\t\t\t\t", "date": "2019.01.30", "title": "Родни спортисти поздравиха Алберт Попов"}
{"url": "http://www.bnews.bg/article/255921-valezhite_prodalzhavat", "text": "\n Код жълто, с предупреждение за нови значителни валежи- между 25 и 35 л/кв.м е в сила в южната половина от страната. На северозапад са възможни поледици. \r\n\r\n Днес облачността ще е по-често значителна. На места ще има превалявания от дъжд, в планинските райони над 1000 метра – от сняг. Отново повече като количество ще са валежите в западните райони и Рило-Родопската област. В Северозападна България, поради ниските температури, ще има условия за поледици. В източната половина от страната ще духа слаб до умерен югоизточен вятър и там ще е най-топло. Преобладаващите максимални температури ще бъдат между 3° и 8°, в Източна България до 12°-14°. \r\n\r\n В планините ще е облачно, на много места с валежи от сняг, под 1000 метра – от дъжд. По-значителни ще са валежите в Рило-Родопската област. Ще духа силен южен вятър, който след обяд ще отслабва. Максимална температура на височина 1200 метра 3°, на 2000 метра – около минус 2°. \r\n\r\n През следващото денонощие облачността ще е значителна и на много места отново ще има превалявания от дъжд, в планинските райони над 1000 метра – от сняг. Поради ниските температури в Северозападна България ще има условия за образуване на поледици. След обяд от запад валежите ще отслабват и спират, а облачността ще се разкъсва и намалява, най-късно, през нощта срещу петък, в Източна България. В източната половина от страната ще духа умерен южен вятър. Минималните температури ще бъдат между минус 1° и 4°, на изток до 6°-7°; максималните ще са от 2°-5° в северозападните райони до 10°-12° в източните. \r\n\r\n В петък над Западна България ще преобладава слънчево време, В Източна преди обяд облачността ще е значителна, но и там по-късно ще се разкъса и намалее. Вятърът временно ще е северозападен, в източните райони умерен, до края на деня ще отслабне и ще се ориентира от югозапад. През почивните дни югозападният вятър ще се усили, особено в източната половина от страната и дневните температури ще се повишат, в отделни райони в Източна България и Предбалкана ще надхвърлят 15°; чувствително по-ниски ще остават в северозападните райони. Облачността ще е разкъсана, предимно висока и средна. В понеделник ще преобладава облачно, в равнините и мъгливо време, почти без валежи. Вятърът ще отслабне и ще се ориентира от югоизток. Ще остане топло за началото на февруари. \r\n\r\n   \r\n \n\t\t\t\t\t\t", "date": "2019.01.30", "title": "Валежите продължават"}
{"url": "http://www.bnews.bg/article/255905-sdelkata_za_brekzit_nyama_da_se_predogovarya", "text": "\nЛидерите на Европейския съюз отхвърлиха възможността за предоговаряне на сделката за брекзит, въпреки че снощи британските депутати дадоха на премиера Тереза Мей „зелена улица” да поиска промяна в условията по сделката.\r\n\r\nСпоразумението е най-добрата гаранция, че Обединеното кралство ще напусне Евросъюза в условията на ред, заяви председателят на Европейския съвет Доналд Туск. Той е разговарял по телефона с държавните и правителствените ръководители на 27-те, за да потвърди общата позиция.\r\n\r\nФренският президент Еманюел Макрон каза, че сделката за брекзит е „възможно най-добрата и не подлежи на предоговаряне \n\t\t\t\t\t\t", "date": "2019.01.30", "title": "Сделката за брекзит няма да се предоговаря"}
{"url": "http://www.bnews.bg/article/255883-milioner_vozi_galena_dimova_s_porshe", "text": "\n Тайнствен непознат вози Галена Димова в червено порше. Бившата миска бе изловена от папараци, докато се качваше в скъпа кола. Компания й правеше неизвестен мъж, който седна зад волана. Може само да се предполага дали това е новият й мъж, или някой познат, пише „България днес”. \r\nВпечатление обаче направи, че колата е леко чукната отстрани. По всяка вероятност двойката е имала малък инцидент на пътя. \r\nИначе Галена изглежда щастлива и спокойна, като по нищо не личи, че преживя кошмарен развод с бившия шеф на волейболния ЦСКА Георги Георгиев. \r\nОсвен това на миската й се наложи да дава показания, дали името й наистина е фигурирало в каталог с манекенки, изпълняващи специални услуги. \r\n  \r\n \n\t\t\t\t\t\t", "date": "2019.01.30", "title": "Милионер вози Галена Димова с порше "}
