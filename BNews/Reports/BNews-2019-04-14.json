{"url": "http://www.bnews.bg/article/259617-ivaylo_ivanov_komentira_versiite_po_sluchaya_s_yavor_zahariev", "text": "\nГлавният секретар на МВР Ивайло Иванов коментира на ГКПП Кулата смъртта на певеца от \"Гранити Ко\" Явор Захариев.\r\n\r\n\"Когато е получен сигнал за инцидент с господина, първоначално се работеше по версия, че може да е пребит. Отивайки на мястото обаче, вратата беше заключена отвътре. Телефонът му беше вътре, не е имало връзка с него от няколко дни. Тогава не получихме данни, че върху него може да е упражнено насилие. А какви са резултатите от аутопсията не мога дя ви кажа. \", обясни той. \n\t\t\t\t\t\t", "date": "2019.04.14", "title": "Ивайло Иванов коментира версиите по случая с Явор Захариев "}
{"url": "http://www.bnews.bg/article/259616-6_mesechno_bebe_e_zaginalo_pri_katastrofa_na_patya_za_gkpp_makaza", "text": "\n Тежък пътен инцидент със загинало дете и пострадали е станал около 13.30 часа в района на село Загорско по главния път към ГКПП „Маказа”. Това съобщиха от ОДМВР- Кърджали, цитирани от Агенция \"Фокус\". \r\n\r\n По първоначални данни при включване в главния път кола се е сблъскала с друг лек автомобил, в който пътувало семейство с две деца. Бебе на 6 месеца е починало, ранени са 9-годишно дете и 28- годишна жена, които в момента са в Спешното отделение на кърджалийската болница. Мястото на произшествието е отцепено от полиция, движението се преносочва в едната лента. Извършва се оглед. \r\n \n\t\t\t\t\t\t", "date": "2019.04.14", "title": "6-месечно бебе е загинало при катастрофа на пътя за ГКПП \"Маказа\""}
{"url": "http://www.bnews.bg/article/259610-spetsprokuraturata_poiska_po_20_g_za_trimata_podsadimi_po_deloto_ivancheva", "text": "\n Специализираната прокуратура поиска по 20 години лишаване от свобода за всеки от тримата подсъдими по делото „Иванчева”. \r\n\r\n Днес в спецсъда започнаха пледоариите срещу отстранения кмет на район „Младост” Десислава Иванчева, заместничката ѝ Биляна Петрова и Петко Дюлгеров. И тримата са обвинени за получаване на подкуп. \r\n\r\n Поисканото от прокуратурата е средното наказание за престъплението, за което са обвинени. \r\n\r\n Според прокуратурата има смекчаващи вината обстоятелства и те са здравословното състояние на тримата, както и чистото им съдебно минало. \r\n\r\n Освен това обвинението иска забрана за Иванчева и Петрова да заемат обществени длъжности и глоба по 30 хиляди лева. \r\n\r\n На влизане в съдебната сграда Иванчева и Петрова казаха, че се надяват да чуят справедливо съдебно решение, защото обвиненията срещу тях са основани на лъжи. И двете заявиха, че ще заведат дело лично срещу Иван Гешев, защото точно той е разпространявал тези лъжи. \r\n\r\n В момента пледира първият адвокат на Иванчева – Димитър Марковски. \r\n\r\n Възможно е да чуем решението с присъдите следващата седмица, точно в деня, в който Десислава Иванчева, Биляна Петрова и Петко Дюлгеров бяха задържани миналата година. \r\n \n\t\t\t\t\t\t", "date": "2019.04.14", "title": "Спецпрокуратурата поиска по 20 г. за тримата подсъдими по делото „Иванчева”"}
{"url": "http://www.bnews.bg/article/259611-pochina_kompozitorat_valentin_penzov", "text": "\n Почина композиторът Валентин Пензов. Тъжната новина съобщи във Facebook светският хроникьор Иван Тенев: \r\n\"Днес ни напусна добрият приятел и талантлив композитор Валентин Пензов! Смирено на господа да се помолим! Господи помилуй! Вечна и блажена памет! Разотиваме се …Песните остават, Валка.\" \r\nВалентин Пензов бе и един от основателите на известния фестивал \"Пирин фолк\". \r\n\r\n Роден на 1 септември 1953 в Сандански. Когато през 1998 е удостоен с голямата награда “Златният Орфей\" за песента си “Кажи ми докога\". Има зад гърба си 20-годишна активна творческа дейност и десетки шлагери. \r\n\r\n Първите си песни записва през 1977 в БНР, а през 80-те представя свои песни на Младежкия конкурс за забавна песен – награда на в-к “Народна младеж\" с група Импулс - 1984 и радиоконкурса Пролет. \r\n\r\n През 1984 LZ печели наградата на публиката на Шлагерфестивал в Дрезден с песента му “Frieden\". Истинска популярност добива през 90-те, когато е сред основателите на фестивала “Пирин фолк\" и лансира няколко от известните фолкпевци (Сашка Васева, Илия Луков). Композира голяма част от песните на Силвия Кацарова, включени в първия й самостоятелен албум “Без пари\", както и шлагери за Маргарита Хранова (“Молитва\", “Обичай ме\"), Силвия Кацарова и Васил Найденов (“Моля се\"), Георги Христов (“Мило либе\" – песен на годината в класацията на БНР за 1996), Петя Буюклиева (“Вина\", “На Ванга\"), Нели Рангелова (“Съмнения\", “Въпрос в очите\"), Васил Найденов (“В края на века\"), дует Ритон (“Трябва ли\", “Ех, живот\"), Кристина Димитрова и Орлин Горанов (“Милион и едно\"). \r\n \n\t\t\t\t\t\t", "date": "2019.04.14", "title": "Почина композиторът Валентин Пензов"}
{"url": "http://www.bnews.bg/article/259600-zasilenoto_politseysko_prisastvie_v_gabrovo_ostava", "text": "\n Обстановката в Габрово след най-масовия протест е спокойна, предаде БНР. Засиленото полицейско присъствие в града обаче остава. \r\n\r\n Четвъртата подред демонстрация, която беше и най-многобройната, е преминала без инциденти, след като на контролно-пропускателните пунктове полицията е задържала 10 души без документи за самоличност и въоръжени с боксове, палки и бомбички. \r\n\r\n Близо 2000 души се събраха на площада пред общината снощи. По този начин се оправдаха очакванията за масов протест, но не и за включването на демонстранти от други градове. \r\n\r\n Жандармеристите блокираха пътя на протестиращите към домовете на ромски фамилии в квартал \"Колелото\" и в знак на добрите си намерения отново свалиха шлемовете си. \r\n\r\n Засиленото присъствие на полиция и жандармерия в града остава. Охраняват се подходите към ромските къщи, въпреки че повечето от тях вече са \r\n\r\n Припомняме, напрежението в Габрово ескалира, след като на 7 април трима роми пребиха продавач в денонощен магазин за забележка. \r\n\r\n Полицията задържа отговорните, но малко след това те бяха освободени. Това предизвика сериозно напрежение в областния град - стотици жители излязоха на протест на 10 април и дори се опитаха да нахлуят в сградата на местното следствие. \r\n\r\n По този повод на 11 април, военният министър Красимир Каракачанов свика извънредна среща в МС, на която увери, че ситуацията е овладяна. \r\n\r\n Случаят стана повод и за коментар от страна на лидера на \"Воля\" Веселин Марешки, според който скандалът в Габрово е инсценировка, за да се вдигне \"позасъхналият\" рейтинг на Каракачанов. Той настоя военният министър да се извини на целия български народ. \r\n\r\n От своя страна вицепремиерът Томислав Дончев изрази мнение, че напрежението в Габрово е факт и не бива поради политическо лицемерие да се отрича. \r\n\r\n Тези ситуации не бива да се политизират, зове вицепремиерът \r\n\r\n Малко след това стана ясно и че тримата роми остават в ареста за постоянно. Спрямо тях са повдигнати обвинения за побой и нанасяне на лека телесна повреда. \r\n\r\n Независимо от това в петък отново се състоя протест, като този път се събраха хиляди недоволстващи. Стигна се до сблъсъци и ранени граждани. В размириците пострадаха оператор, репортер и полицай. \r\n\r\n Така се стигна и до подаването на оставка от страна на шефа на полицията в Габрово в града по искане на премиера Бойко Борисов. \r\n\r\n Вчерашният протест премина мирно и без ексцесии. Тогава униформените свалиха каските и щитовете си и бяха аплодирани от демонстрантите. \r\n \n\t\t\t\t\t\t", "date": "2019.04.14", "title": "Засиленото полицейско присъствие в Габрово остава"}
{"url": "http://www.bnews.bg/article/259613-nay_golemiyat_samolet_v_sveta_razvi_skorost_ot_304_km_ch", "text": "\n Най-големият самолет в света, конструиран от американската компания \"Стратолонч систъмс\", разви скорост от 304 километра в час и се издигна на височина до 5,1 километра по време на първия си полет, продължил 2,5 часа. Това съобщават световните агенции, цитирани от БТА.  \r\n\r\n Летателният апарат с два фюзелажа, шест двигателя и размах на крилата 117 метра – колкото дължината на футболно игрище, извърши дебютния си полет над пустинята Мохаве в Калифорния в събота. \r\n\r\n Самолетът е проектиран като въздушна платформа за изстрелване на ракети-носители \"Пегас Екс Ел\", предназначени да извеждат спътници в орбита. \r\n\r\n Компанията \"Стратолонч систъмс\" е създадена през 2011 г. от покойния съосновател на \"Майкрософт\" Пол Алън. \r\n\r\n \"Пол щеше да се гордее, ако беше станал свидетел на това историческо постижение. Този самолет представлява удивително инженерно творение\", сподели сестра му Джоди Алън. \r\n \n\t\t\t\t\t\t", "date": "2019.04.14", "title": "Най-големият самолет в света разви скорост от 304 км/ч"}
{"url": "http://www.bnews.bg/article/259614-spirane_na_detskite_za_5_neizvineni", "text": "\n Както е прието да се казва при обсъждането на какъвто и да било законопроект - предложените промени предизвикаха противоречиви реакции. Противоречиви, защото ние по принцип сме против всяка законодателна инициатива, с презумпцията, че някой ще се облагодетелства от нея. Не е по-различен случаят и с обсъждането на законопроекта за изменение и допълнение на Закона за социално подпомагане, приет на първо четене. Ако трябва да обобщим мнението на противниците - мерките са твърде крайни, една година лишаване от месечни добавки за деца е твърде много. \r\n\r\n От Министерството на образованието уточниха, че всъщност тези добавки няма да се спират, ще бъдат превеждани в бюджета на училището и то ще преценява как да бъдат харчени според нуждите на детето. Да припомним, че става дума за 40 лв. месечно, каквато е стойността на детските надбавки към момента. Така според вносителите щели да се мотивират към отговорно родителство тези, за които образованието не е ценност. \r\n\r\n Трудно е да се разбере каква е гледната точка на родителите, които ще бъдат засегнати от мярката. Не внася много яснота и позицията на Центъра за междуетнически диалог и толерантност \"Амалипе\", който обикновено взема участие в подготовката на законопроекти, които касаят ромския етнос. \r\n\r\n Центърът е провел собствено проучване между директори на училища, учители и \"активни\" родители - как оценяват спирането на детските надбавки за една година. По тази анкета обаче едва ли могат да се правят изводи за отзвука от предлаганите промени сред ромския етнос, тъй като тя е била проведена онлайн и според \"Амалипе\" са участвали \"активни\" родители, а тези, които ще бъдат пряко засегнати от рестрикциите, не са в тази група. \r\n\r\n Все пак изводите са, че спирането на детските надбавки за една година не е консенсусно за нито една заинтересована страна. Сред директорите и учителите мненията \"за\" и \"против\" са 50 на 50. \"Активните\" родители са категорично против. Приемането му в този вид би могло да доведе до конфронтация и отчуждение между родители и училище. Предложението за изплащането на еднократната помощ за първокласник на два транша среща по-малка съпротива сред участвалите в анкетата родители. \r\n\r\n Синдикатите също изложиха аргументи - заявиха, че 5 неизвинени се натрупват лесно и дадоха пример с времето преди 1989 г., когато всички са посещавали училище и е имало високо ниво на образованост. Всъщност в цитираното време за 5 неизвинени те изключваха от училище, а месечни добавки за деца получаваха всички, без оглед на доходите. КТ \"Подкрепа\" изразиха несъгласие и с разделянето на еднократната помощ за първокласник на два транша и за пореден път настояха за премахване на делегираните бюджети, заради които няма яснота колко точно деца са отпаднали от системата, а педагозите са в ситуация на счетоводители и закононарушители. Другата мярка, която предложиха, е свързана с гарантирането на минимален доход в размер на линията на бедност, а не пет пъти по-нисък, както е в момента. \r\n\r\n От Асоциацията на индустриалния капитал подкрепиха законопроекта, от Конфедерацията на работодателите и индустриалците в България( КРИБ) не го подкрепиха с мотива, че въпросният закон е бил променян 5 пъти само през миналата година, а подобен \"интензитет\" показвал, че \"регулациите не са достатъчно обосновани и краткото време на действие не позволява да се проследи ефектът от въвеждането\" им. С интензитета би трябвало да сме свикнали, ефектът на регулациите също открай време е противоречив. \r\n\r\n Вярно е, че при някои родители само паричните санкции могат да имат възпитателен ефект. В този смисъл мерките, които предвиждат промените, би трябвало да работят. Според анализ на Ваня Григорова, икономически съветник към КТ \"Подкрепа\", публикуван къде ли не, 5,6% или 22 лв. от месечните разходи на най-бедните се изразходват за спиртни напитки и цигари. Излиза, че с предлаганите мерки ще им се спрат цигарите и алкохола едва ли не за две години напред. Това, разбира се, е несериозно казано, но да не забравяме, че става дума за маргинализиран етнос, в който стабилно се възпроизвеждат безотговорни родители. \r\n\r\n Ако, както казва зам. министър Деница Сачева, едно 4-членно семейство получава около 140 лева социални помощи месечно, спирането на детските надбавки ще е почти 30% от \"доходите\" му. Това също е аргумент в подкрепа на прогнозите за положителен ефект от промените. \r\n\r\n Както разбрахме, въпросните 40 лв. ще се превеждат в бюджета на училищата и учителите (вероятно и социалните работници, които ще влизат там \"на терен\") ще преценяват от какво има нужда детето на санкционираните родители. \r\n\r\n Това е амбициозна цел и е още един ангажимент към и без друго натежалите отговорности на педагозите. От законопроекта не става ясно как точно ще се осъществява това изразходване на средствата от месечните надбавки за детето. От Министерство на образованието ни увериха, че те ще бъдат харчени за учебни пособия, дрехи и обувки. Как на практика ще става това? Иванчо има нужда от пергел - класната ще отскочи до книжарницата в междучасието да му купи. \r\n\r\n Или пък Иванчо има нужда от нови обувки - ще отидат с учителката след часовете да му вземат едни. Това, разбира се, е елементаризиране. Но да продължим да гадаем. Възможен е друг подход - правят се списъци с нуждите на децата, систематизират се и помощите се раздават в определен ден от месеца. В този ден, по стара традиция (от времето, когато им се раздаваха раници и портокали) те се появяват в училище, за да си ги получат. После пак не ходят, но фигурират като \"обхванати в системата\" във всякакви образователни статистики. И парите ги следват, както обичаме да казваме, когато изтъкваме преимуществата на делегираните бюджети. Следват ги и там, където системно ги няма. Родителите са наказани, децата са обгрижени, държавата си е свършила работата. Да плеснем с ръце и да се върнем в изходно положение. \r\n \n\t\t\t\t\t\t", "date": "2019.04.14", "title": "Спиране на детските за 5 неизвинени"}
{"url": "http://www.bnews.bg/article/259603-ogranichavat_dvizhenieto_v_sofiya_zaradi_levski_ludogorets", "text": "\n В София ще се въведе временна организация на движението заради дербито мржду Левски и Лудогорец на националния стадион „Васил Левски”, съобщиха от Столична община. Забранява се престоят и паркирането на пътни превозни средства, с изключение на автомобилите на участниците в мероприятието, както следва: \r\n\r\n - от 08.00 до 22.00 часа на 14 април 2019 г. при сектор \"Г” на Националния стадион „Васил Левски”. \r\n\r\n - от 14.00 до 21.00 часа на 14 април 2019 г. на моста пред Национален стадион „Васил Левски” и на ул. \"Ген. Гурко“ между бул. „Евлоги и Христо Георгиеви“ и бул. \"Васил Левски“. \r\n\r\n От 18.00 часа на 14 април 2019 г. до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по: \r\n\r\n - ул. „Ген. Гурко” между бул. „Васил Левски” и бул. „Евлоги и Христо Георгиеви”; \r\n\r\n - бул. „Евлоги и Христо Георгиеви” между пл. „Орлов мост” и бул. „Черни връх”; \r\n\r\n - бул. „Драган Цанков” между бул. „Евлоги и Христо Георгиеви” и бул. „Пейо К. Яворов”. \r\n \n\t\t\t\t\t\t", "date": "2019.04.14", "title": "Ограничават движението в София заради Левски - Лудогорец"}
{"url": "http://www.bnews.bg/article/259609-dolna_shema_bashtata_na_tita_tsakal_tlasti_pachki_broil_e_80_bona_za", "text": "\n Милен Пенчев, маститият шеф на НОИ-Силистра, който Апелативният съд освободи под домашен арест, бил изключително щедър съпруг и баща, говорят в родния му град, пише \"Уикенд\".  \r\n\r\n Съпругата му Силвия, която в дунавския град познавали като „мадам Сиси”, не работела от години. На същото положение била и каката на Тита. 25-годишната дама нямала нито ден трудов стаж зад гърба си, но винаги ходела изтупана по последна мода в скъпи маркови дрехи. Посещавала топ заведения и пътувала по всевъзможни екзотични дестинации.  \r\nТита пък станала звезда покрай Криско. Момичето толкова искало да се изявява пред прожекторите и да бъде забелязано, че се стигнало до там да помоли татко си, да отпусне някой лев на Криско, че да може тийн любимецът да я лансира бързо и лесно. Според източници на изданието, за да пробие Тита, баща й „кихнал” над 80 000 лева по-миналата година – за студийни записи на песни, клипове, промоции. Разбира се, надали тези пари са от заплатата му...  \r\nНай-атрактивна от трите жени, поддържани от Милен Пенчев, била съпругата. Миньончето извисявало снага малко над 150 сантиметра, но имало перфектно тяло и визия. Зад всичко това обаче стояли непрекъснатите козметични и хирургични интервенции. Още преди няколко лета блондинката, надула устни, което правело силно впечатление сред останалите граждани на Силистра. После мадам Сиси тунинговала бюста си и опънала бръчки чрез най-модерните технологии в козметиката. Ако се вярва на мълвата със златни нишки...  \r\n\r\n Обгрижваната съпруга редовно ходела на фитнес, релаксиращи масажи, парафонови терапии, маникюр, педикюр. Никога не знаела с какви пари излиза от дома си, защото пачките на съпруга й щедро се изсипвали в кокетната й дамска чанта „Луи Вютон” за над 3000 евро.  \r\n\r\n Мадам Сиси също си падала по скъпите дрехи. Поръчвала си от сайтове, пазарувала от топ бутиците във Варна и София и притежавала гардероб, за който редовите българки можело искрено да й завиждат. Единственият проблем с дизайнерските тоалети идвал от ниския ръст на г-жа Пенчева. Налагало се часове след като получи и разгледа пратката, мадам Сиси да се насочи със ситна крачка към своята лична шивачка. Жената имала дюкянче за ремонт на дрехи в центъра на Градския пазар в Силистра. Именно там булката на шефа на местния НОИ молела да си стесни ризите и роклите, или пък да „барне” ръкавите на якетата и дължината на панталоните и полите.  \r\nФинансирането на целият този женски блясък и красота излизал хилядарки на любящия съпруг и баща, който угаждал за всичко на съпругата и щерките си, но за сметка на припечеленото от подкупите на хората. „Милен Пенев е милионер от години! Цял град знае за парите, с които това семейство разполага. Нека прокуратурата разпореди на НАП да им направи проверка на доходите за 10 години назад – ще видите, че няма как да докажат това охолство, в което винаги са тънели”, възмущават се силистренци.  \r\nКакто вече стана известно – името на бащата на Тита влезе в медиите чрез схемата „СМЧ – Силно мой човек” по повод издаването на фалшиви документи за трудов стаж за получаване на висока пенсия. Тя е действала от 2017 г. в районите на Силистра и София. Доказано е, че по телефона Пенчев е диктувал на началника на отдел „Отпускане на пенсии” лични данни на лица, които са искали да получават пенсии, за които нямат право. Тя е записвала на бележка абревиатурата „СМЧ – Пенчев”, т.е. „Силно мой човек – Пенчев”. Бандата е припечелила милиони левове.  \r\nПри спец акцията бе задържан Милен Пенчев, който няколко мандата е бил общински съветник в града и един мандат зам.-градоначалник. Ако се вярва на слуховете, именно през този период бащата на певицата натрупал завидно финансово положение. Това било и времето на големите рушвети, пред които сегашната искана сума от 10 бона на калпак за получаването на  миньорска пенсия бледнеела.  \r\nМилен Пенчев също имал отношение към козметиката и козметичните процедури. Редовно ходел на фитнес, спазвал определен хранителен режим. Говори се, че никога по никакъв повод не пропускал тренировките в залата и винаги щедро се отплащал на треньора си за положените усилия. \r\n \n\t\t\t\t\t\t", "date": "2019.04.14", "title": "Долна схема: Бащата на Тита цакал тлъсти пачки, броил е 80 бона за..."}
{"url": "http://www.bnews.bg/article/259615-hvanaha_600_kg_treva_na_granitsata_s_makedoniya", "text": "\n Близо 600 килограма марихуана е хваната от гранични служители на южния граничен пункт с Македония \"Златарево\", пише \"24 часа\". \r\n\r\n Тревата е била скрита в тайник на товарен камион, влизащ от Северна Македония към България. \r\n\r\n Спрямо документите на превозното средство камионът бил празен. Граничарите обаче се усъмнили и предприели щателна проверка, при която е открита забранената субстанция. \r\n\r\n На ГКПП \"Кулата\" пък е установен камион, в който нелегално се пренасяли 800 мастербокса цигари без бандерол. Камионът влизал в България. \r\n\r\n По двата случая ще се проведе брифинг, на който се очаква повече информация. \r\n \n\t\t\t\t\t\t", "date": "2019.04.14", "title": "Хванаха 600 кг трева на границата с Македония"}
{"url": "http://www.bnews.bg/article/259612-feysbuk_instagram_i_uotsap_se_srinaha_v_nyakoi_chasti_na_evropa", "text": "\n „Фейсбук”, „Инстаграм” и „Уотсап” се сринаха в някои части на Европа. Потребителите в България също са сред засегнатите. \r\n\r\n Хиляди хора пишат в „Туитър” за проблемите в трите социални мрежи. \r\n\r\n За момента причината за срива не е ясна. \r\n\r\n Сред засегнатите са също Великобритания, Франция, Германия, Чехия и Полша. Трите социални мрежи или не се зареждат изобщо, или потребителите не могат да публикуват. Проблеми има и в Гърция, Италия и части от САЩ. \r\n \n\t\t\t\t\t\t", "date": "2019.04.14", "title": "„Фейсбук”, „Инстаграм” и „Уотсап” се сринаха в някои части на Европа"}
{"url": "http://www.bnews.bg/article/259607-v_libiya_e_ad_za_10_dni_zaginaha_121_dushi", "text": "\n В резултат от боевете в Либия са загинали 121 души и са пострадали още 561 души. Това се случи след като по-рано този месец Либийската национална армия (ЛНА), оглавявана от маршал Халифа Хафтар, започна офанзива за овладяване на столицата Триполи, съобщава АФП, цитирана от „Фокус“.   Според публикуваната от Световната здравна организация в неделя информация, в момента се изпращат медицински персонал и медикаменти към Триполи.   \r\n\r\n Освен това СЗО опроверга съобщенията за „постоянни атаки срещу линейки“ по време на боевете, започнали на 4 април. \r\n  \r\n \n\t\t\t\t\t\t", "date": "2019.04.14", "title": "В Либия е ад: За 10 дни загинаха 121 души\r\n"}
{"url": "http://www.bnews.bg/article/259608-blizkite_na_vokalista_na_gravity_co_yavor_zahariev_priznaha_kakva_e_prichinata_za_smartta_mu", "text": "\n Вокалистът на Gravity Co. Явор Захариев е починал вследствие на побой, това обявиха неговите близки, след като вече очевидно са излезли резултатите от аутопсията му. Серията от материали със скандален характер по адрес на певеца обаче, часове след като си отиде от този свят, предизвикаха истински ужас в близките му. \r\n\r\n Припомняме, че певецът почина, след като бе открит в дома си в безпомощно състояние с жестоки наранявания. Дълги години той се бори със зависимост към наркотици, заради което се появиха и информации, че сам се е докарал до това състояние след употреба на дрога. Дори се появи информация, че реални следи от побой не са били налице. \r\n\r\n \"Следи от наркотици в тялото му обаче не са открити\", обяви сестра му Рая Крумова във Фейсбук. И добави с много тъга в думите: \r\n\r\n \"Искаме да се обърнем и към тези, които побързаха да го нарекат \"наркоман\" или да подчертаят с големи черни букви, че той е загубил борба си с наркотиците. Към тези, които с огромна лекота му сложиха този безплатен етикет и не се замислиха, че това може да причини още повече болка на хората, които го обичат. Точно към тези хора искаме да се обърнем...Към всички тях и към всеки един по отделно. Ще ли е възможно да си върнете думите назад? Ще ли е възможно да предъвчите тази гадост и този бълвоч, които изплюхте? Ще ли е възможно да да го сдъвчите добре и да го преглътнете, без да се задавите? Благодарим ви предварително. \r\n\r\n На всички вас държим да кажем, че това не е поредната наркоманска история, която от първия момент ни нагнездихте насила в главите, без дори да знаете какво точно се е случило \"по непотвърдени данни\". \r\n\r\n По изключително... и подчертаваме, по изключително потвърдени данни, Явор не е имал наркотици в тялото си. Абсолютно никакви. Явор е бил бит... пребит от бой и тялото му, което беше също толкова чупливо, както и душата му не издържа\". \r\n\r\n Това е истината за Явор и за неговата смърт, написа сестрата на певеца във Фейсбук. \r\n \n\t\t\t\t\t\t", "date": "2019.04.14", "title": "Близките на вокалиста на Gravity Co Явор Захариев признаха каква е причината за смъртта му! \r\n\r\n"}
{"url": "http://www.bnews.bg/article/259604-17_godishen_ubi_sebe_si_i_bashta_si_pri_tezhka_katastrofa", "text": "\n Непълнолетен уби себе си и баща си на пътя пътя Исперих - село Свещари съобщават от Областната дирекция на МВР, цитирани от БТА.  \r\n\r\n На 14 април, полицията получава сигнал за пътно произшествие в 3 сутринта. На мясото откриват лек автомобил \"Алфа Ромео\", но зад волана не е 39-годишният му собственик, а неговият син, който е на 17 години. И двамата са загинали на място.  \r\n\r\n Според първоначалните данни, става дума за инцидент в следствие на несъобразена с пътните условия скорост. Непълнолетният е изгубил контрол над автомобила и се е ударил в крайпътно дърво.  \r\n\r\n По случая е образувано досъдебно производство. \r\n \n\t\t\t\t\t\t", "date": "2019.04.14", "title": "17-годишен уби себе си и баща си при тежка катастрофа "}
{"url": "http://www.bnews.bg/article/259606-kilometrichni_opashki_na_gkpp_makaza_kam_gartsiya_vizhte_zashto", "text": "\n За дълги опашки на ГКПП \"Маказа\" към Гърция съобщава БНР. \r\n\r\n До големите задръствания през почивните дни се стигна заради липсата на достатъчно гръцки служители на граничния пункт. Чакането за преминаване на границата отнема между един и три часа. \r\n\r\n Министерството на вътрешните работи е предприело действия за уведомяване на гръцките власти и търсене на решение на проблема. \r\n\r\n По информация на областния управител на Кърджали Никола Чанев проблемът е поставен и пред Министерството на външните работи. Той се надява, че въпросът ще се реши до началото на активния летен сезон. \r\n\r\n Медии в Комотини посочват, че големите опашки на \"Маказа\" се дължат на по-строгите проверки към европейските граждани, които пътуват до и от страни извън Шенген, както и на засиления контрол заради мигрантския натиск. \r\n \n\t\t\t\t\t\t", "date": "2019.04.14", "title": "Километрични опашки на ГКПП “Маказа” към Гърция! Вижте защо! "}
{"url": "http://www.bnews.bg/article/259602-ninova_zadraska_stanishev_ot_evrolistata_na_bsp_shte_vzrivi_li_plenuma", "text": "\n Името на Сергей Станишев не фигурира в пълния вариант на листата, с която Корнелия Нинова ще влезе на заседанието на Националния съвет на БСП, което започва след час на \"Позитано\" 20, съобщават от \"24 часа\". \r\n\r\n Срещата между двамата днес сутринта не се е състояла. Отсъствието на Станишев се очаква да взриви пленума. Вижте списъка на Нинова: \r\n\r\n 1. Елена Йончева \r\n\r\n 2. Янаки Стоилов \r\n\r\n 3. Деница Златева \r\n\r\n 4. Иво Христов \r\n\r\n 5. Румен Гечев \r\n\r\n 6. Иван Кръстев (сътрудник на евродепутата Георги Пирински и бивш зам.-министър на образованието) \r\n\r\n 7. Момчил Неков \r\n\r\n 8. Д-р Тасков \r\n\r\n 9. Цветелина Пенкова от \"Милениум\" \r\n\r\n 10. Велизар Енчев \r\n\r\n 11. Петър Витанов \r\n\r\n 12. Димитър Данчев \r\n\r\n 13. Крум Дончев \r\n\r\n 14. Тодор Стоилов \r\n\r\n 15. Иван Френчев \r\n\r\n 16. Марияна Модева \r\n\r\n 17. Емил Георгиев от \"Екогласност\" \r\n \n\t\t\t\t\t\t", "date": "2019.04.14", "title": "Нинова задраска Станишев от евролистата на БСП, ще \"взриви\" ли пленума?"}
{"url": "http://www.bnews.bg/article/259618-facebook_i_instagram_sa_veche_dostapni", "text": "\nFacebook и Instagram вече са достъпни. За няколко часа в неделя достъпът до социалните мрежи не беше възможен. Хиляди потребители подадоха сигнали, за да съобщят за проблем с платформите.  \r\n\r\nСривът на Facebook е започнал в 6.28 часа източноамериканско време (13.28 ч. българско време). Потребители се оплакваха, че имат проблеми със зареждането на своята страница, с влизането си в социалната мрежа или че изобщо профилът им е недостъпен. \r\n\r\nСривът на Instagram е започнал само 5 минути по-късно - в 6.33 ч. източноамериканско време, а проблемите с Whatsapp - след още по-малко от половин час - в 6.58 ч. източноамериканско време.\r\n\r\nНай-много сигнали за проблеми са били подадени във Великобритания, Франция, Италия, Гърция, Чехия и Сингапур. Засега не се съобщава за срив в Русия, отбелязва ТАСС.\r\n\r\nАП припомня, че Facebok придоби Instagram през 2012 г. и Whatsapp две години по-късно. Според данни на компанията Facebook всеки ден има над 1,52 милиарда активни потребители. \n\t\t\t\t\t\t", "date": "2019.04.14", "title": "Facebook и Instagram са вече достъпни"}
{"url": "http://www.bnews.bg/article/259601-kongresat_otnovo_poiska_danachnite_deklaratsii_na_tramp", "text": "\n Председателят на бюджетната комисия в американския конгрес Ричард Нийл отправи повторно искане към данъчната служба на САЩ (IRS) да бъдат предоставени данъчните декларации на президента Доналд Тръмп за последните 6 години, съобщи изданието The Hill. \r\n\r\n Второто писмо е изпратено, след като IRS не предостави документите в установения срок след първото запитване. \r\n\r\n В новия документ Нийл посочва, че очаква отговор до 17:00 на 23 април. \r\n\r\n \"Моля да имате предвид, че ако не изпълните искането, това ще се тълкува като отказ\", подчертава конгресменът. \r\n\r\n Демократ погва данъчните декларации на Доналд Тръмп \r\n\r\n Ново разследване срещу президента на САЩ \r\n\r\n Ричард Нийл изпрати първото писмо в началото на месеца с молба данъчните декларации на Тръмп за последните 6 години да бъдат предоставени до 10 април. \r\n\r\n Беше получен отговор от министъра на финансите Стивън Мнучин, в който се казва, че министерството не е успяло да приключис разглеждането на искането в рамките на установения срок. \r\n \n\t\t\t\t\t\t", "date": "2019.04.14", "title": "Конгресът отново поиска данъчните декларации на Тръмп"}
{"url": "http://www.bnews.bg/article/259619-plenumat_na_bsp_vdigna_zhalt_karton_na_ninova_i_prenaredi_listata_stanishev_ot_aut_otiva_5_ti", "text": "\n Червеният пленум бламира лидерката си Корнелия Нинова и след инфарктно заседание пренареди предложената от нея листа за евроизборите. \r\n\r\n Янаки Стоилов, който бе предложен от Нинова за второ място, но след гласуването на пленума изпадна до 12-о, обаче си направи отвод и няма да е въобще кандидат за евродепутат. \r\n\r\n \r\n\r\n 1. Елена Йончева \r\n\r\n 2. Петър Витанов \r\n\r\n 3. Цветелина Пенкова \r\n\r\n 4. Иво Христов \r\n\r\n 5. Сергей Станишев \r\n\r\n 6. Иван Кръстев \r\n\r\n 7. Деница Златева \r\n\r\n 8. Румен Гечев \r\n\r\n 9. Момчил Неков \r\n\r\n 10. Велизар Енчев \r\n\r\n 11. Димитър Данчев \r\n\r\n 12. Тодор Стоилов \r\n\r\n 13. Валери Жаблянов \r\n\r\n 14. Мариела Модева \r\n\r\n 15. д-р Десислав Тасков \r\n\r\n 16. Крум Дончев \r\n\r\n 17. Емил Христов \r\n \n\t\t\t\t\t\t", "date": "2019.04.14", "title": "Пленумът на БСП вдигна жълт картон на Нинова и пренареди листата! Станишев от аут - отива 5-ти!"}
{"url": "http://www.bnews.bg/article/259605-za_karavelov_i_zlatniya_vek_pishat_kandidat_studentite_po_istoriya_v_su", "text": "\n Първата кандидатстудентска сесия на Софийския университет за учебната 2019/2020 г. продължава с изпит по история на България. \r\n\r\n Изпитът започна в 9.00 часа тази сутрин, като темите, върху които ще пишат кандидат-студентите са \"Любен Каравелов - политическа и книжовна дейност\" и \"Златният век на българската култура (краят на IX - началото на X век): творци и постижения\". \r\n\r\n Общо 887 кандидати са подали заявление за явяване на изпита. \r\n\r\n Специалностите, за които кандидат-студентите могат да кандидатстват след успешно положен изпит, са: \"Философия\"; \"Социология\"; \"Политология\"; \"Публична администрация\"; \"Културология\"; \"Библиотечно-информационни науки\"; \"Публични информационни системи\"; \"Философия\" (на английски език); \"История\"; \"Археология\"; \"Етнология и културна антропология\"; \"История и география\"; \"Архивистика и документалистика\"; \"История и геополитика на Балканите\"; \"История и философия\"; \"Хебраистика\"; \"Педагогика\"; \"Социални дейности\"; \"Неформално образование\"; \"Предучилищна и начална училищна педагогика\"; \"Социална педагогика\"; \"Специална педагогика\"; \"Логопедия\"; \"Физическо възпитание и спорт\". \r\n\r\n С изпит по история на България и изпит по български език и литература бъдещите студенти могат да запишат специалност \"Право\", а с изпит по история на България и изпит по английски, немски, френски, испански, италиански или руски език (по избор) - специалностите \"Международни отношения\" и \"Регионално развитие и политика\". \r\n\r\n С успешно издържани изпити по история на България и изпит по английски, немски, френски, испански език (по избор) бъдещите студенти могат да запишат специалност \"Европеистика\". \r\n\r\n С успешно положени изпити по история на България и по английски и френски език (по избор) могат да запишат специалността \"История и чужд език\". \r\n \n\t\t\t\t\t\t", "date": "2019.04.14", "title": "За Каравелов и Златния век пишат кандидат-студентите по история в СУ\r\n"}
