{"url": "http://www.bnews.bg/article/265425-eto_koi_sa_nositelkite_na_titlata_misis_baba_2020_snimki", "text": "\n На 21.01.2020  г. – по традиция на Бабинден, се състоя 11-тото  издание на конкурса „Мисис Баба“. Успоредно с него се проведе и единственият в света международен конкурс за баби Grandma Universe и Mrs.Classic Universe \r\n\r\n  Домакин на надпреварата беше комплекс „Монтесито“. Над 200 кандидатки от цялата страна заявиха желание да участват в състезанието. \r\n\r\n  Целта на този конкурс е да даде пример за съвременна дама с внуци – красива, поддържана, работеща, щастлива и радваща се на живота, любяща майка и баба, със самочувствие и лично пространство. До финала на „Мисис Баба” журито допусна 6 кандидатки.  \r\n\r\n Участие в надпреварата Grandma Universe 2020 взеха представителки от 5 континента. Отново се наблюдаваше засилено присъствие на азиатки. Това не е случайно, тъй като няколко поредни години короната отива в Азия. \r\n\r\n Символичен домакин на конкурса бе  Мисис Баба 2019 Стефи Стаменова, която едновременно с това беше и участник в  Grandma Universe като представител на България. Стефи живее в Пловдив и организира туристическа обиколка и национална вечер в родния си град. Домакин на националната вечер бе небезизвестното пловдивско заведение – „Дядо  Либен”. Тя завоюва титлата – Grandma Balkans 2020 . А като водеща на събитието се изяви тв журналиската Нели Пандилова . \r\n\r\n  „Дари Травел“  подари на участничките  туристическа обиколка на София и Пловдив, а от  Фризьорски салон – Стоян Кунев се погрижиха за перфектната им визия на финала. Гримът  бе дело на Radiant professional. Гостите се насладиха на филтрирана, алкална и богата на антиоксиданти вода  - Канген от японската компания Енаджик. Оторизирани представители на Канген за  България са Цеци Георгиев и Лора Игнатова. Участничките получиха подаръци от Refan – с екстракт от роза,бижута Velmar,мед Курдов – един продукт със 100 годишна история  и подаръци от  Skin professional dead sea cosmetics   \r\n\r\n По традиция най-интересен бе втори тур, в който участничките показаха своя талант.  \r\n\r\n \r\n\r\n  Журито в състав: Ваня Георгиева, Даниела Цветанова, Капка Амзина, Анета Паскалева, Ваня Ламбева, Ваня Гергова, Анелия Петкова, Димитрина Курдова, Деан Курдов, Изабел Хореро, Светлана Исаева      избра следните победителки: \r\n\r\n  Мисис Баба България 2020   стана Силвия Домозетска – от Благоевград на 51 години,журналист  – радио и тв  водещ, с две деца и една внучка на 4 години. Зодия Овен. Девиз – „Превръщай всички дефекти в ефект”. \r\n\r\n Мисис баба 2020 I –Людмила Заркова \r\n\r\n Мисис баба 2020 II – Марина Стоянова   \r\n\r\n Мисис баба 2020  III – Мая Стоилова   \r\n\r\n Мисис баба 2020 IV Силвия Василева \r\n\r\n За първи път журито учреди и специален приз – Grandprize Grandma Talent Bulgaria, който бе връчен на Смиляна Захариева - жената с най-силен глас на планетата, вписан в рекордите на Гинес. Зодия Лъв, майка на две деца, баба на близначета.   \r\n\r\n  Mrs Classic Universe 2020  е Су Джунг Ким – Корея – 50 години – син на 21 и дъщеря на 18. Хобито й е музиката. \r\n\r\n  Grandma Universe 2020 Светлана Гитерман – Естония – 48 години –баба на 1 внук. Хобито и е фитнес и разходки сред природата \r\n\r\n Снимки: Иван Веселинов и Теодор Атанасов „Качество, дизайн и точност”. \r\n \n\t\t\t\t\t\t", "date": "2020.01.22", "title": "Ето кои са носителките на титлата „Мисис Баба 2020“ (Снимки)"}
{"url": "http://www.bnews.bg/article/265431-sarbiya_iska_da_stroi_turski_potok_v_balgariya", "text": "\n Сърбия обмисля да помогне на България да завърши необходимия участък от тръбопровода, който трябва да свърже Сърбия с „Турски поток”. Това заяви директорът на „Сърбиягаз” Душан Баятович, цитиран от БГНЕС. \r\n\r\n Той обяви също, че в Сърбия всичко ще бъде готово най-късно до 1 октомври. \r\n\r\n Според него, България се намира под натиск, но има амбиции да получи газ и от Румъния и Гърция. \r\n\r\n „По-рано смятахме, че ще има нова версия на „Южен поток” и ето, че се появи „Турски поток”, както и че икономическите интереси ще надделеят над политическите. Това ще се случи и сега”, каза Баятович. \r\n\r\n Той уточни, че Сърбия може да участва в строителството в България с техника и заварчици, така че първата част от 308-километровия газопровод на българска територия да бъде завършена възможно най-скоро и Сърбия да се присъедини към българската газопреносна система, за да получи газ от „Турски поток”. \r\n\r\n Баятович припомни, че на територията на Сърбия са положени всички 403 километра тръби и че трябва да бъдат завършени необходимите блок-станции и четири измервателни станции, както и три „изхода” в Чуприя, Белград и Господинци. \r\n\r\n Работата се движи по график и всичко трябва да приключи до 1 октомври. \r\n\r\n Според Баятович, унгарците вече са резервирали капацитет, българите вече са продали 100 % от капацитета, също както и Сърбия. \r\n\r\n „Всичко е представено в Агенцията по енергетика, която изготви съответните актове. Очакваме те да бъдат сертифицирани до края на март и първата част да бъде завършена до май, а компресорната станция най-късно до 1 октомври “, каза директорът на „Сърбиягаз”. \r\n\r\n В Сърбия ще влязат около 12,5 или 13,88 милиарда кубически метра газ, като страната ще може да използва и газопровода „Северен поток 2“.  \r\n \n\t\t\t\t\t\t", "date": "2020.01.22", "title": "Сърбия иска да строи \"Турски поток\" в България"}
{"url": "http://www.bnews.bg/article/265432-evropeyskiyat_debat_za_badeshteto_na_es_zapochva_na_9_may_2020", "text": "\n Днес Европейската комисия изложи идеите си за оформянето на Конференцията за бъдещето на Европа, която ще стартира на Деня на Европа на 9 май 2020 г. и ще продължи две години, обявиха от Комисията. \r\n\r\n Проектът беше обявен от председателя на Европейската комисия Урсула фон дер Лайен. Той предоставя възможност на европейците да обявят какъв да бъде и как да работи за тях Европейският съюз в бъдеще. Конференцията ще бъде изградена на минал опит, такъв като диалог с гражданите, като в същото време се въведат редица нови елементи за участие на европейците в оформянето на бъдещите действия на Европейския съюз. Конференцията ще позволи провеждане на открит, всеобхватен, прозрачен и структурен дебат с граждани от всички слоеве на европейското общество. \r\n\r\n Комисията предлага две задачи по време на дебатите. Първата трябва да е с цел приоритетите на ЕС и какво Общността трябва да се опита да постигне: борба с климатичните промени и предизвикателствата пред околната среда, икономика, която работи за хората, социална справедливост и равенство, цифрова трансформация на ЕС, насърчаване на европейските ценности, засилване на гласа на ЕС в света, както и утвърждаване на демократичните основи на Общността. Втората задача трябва да бъде насочена към конкретни въпроси, свързани с демократичния процес и институционалните въпроси: предимно система за водещ кандидат и транснационални листи на изборите за Европейски парламент. \r\n\r\n Хората трябва да бъдат в центъра на всички наши политики. Следователно ние желаем всички европейци активно да допринесат за Конференцията за бъдещето на Европа и да играят водеща роля в поставяне на приоритетите на ЕС. Само заедно може да изградим нашата Общност за утре, обяви председателят на Комисията Урсула фон дер Лайен. \r\n\r\n Комисията предлага Конференцията за бъдещето на Европа да започне на 9 май 2020 г., когато се навършват 70 г. от подписването на Декларацията на Шуман и 75 г. след края на Втората световна война. \r\n \n\t\t\t\t\t\t", "date": "2020.01.22", "title": "Европейският дебат за бъдещето на ЕС започва на 9 май 2020"}
{"url": "http://www.bnews.bg/article/265429-pochina_zvezdata_ot_monti_paytan_teri_dzhouns", "text": "\n На 77-годишна възраст почина aктьорът Тери Джоунс - една от звездите на комедийната трупа \"Монти Пайтън\", съобщава Би Би Си. От дълги години той се бореше с рядка форма на деменция.  \r\n\r\n Терънс Греъм Пери Джоунс е уелски комедиен артист и сценарист. Едни от най-запомнящите се невгови роли са тези на жени на средна възраст с тънък глас. Той е автор и на няколко книги за средновековна история и много детски книжки. Режисьор е на няколко филма, включително „Erik the Viking“ (1989) и „The Wind in the Willows“ (1996). \r\n\r\n Бил е водещ на документална поредица за кръстоносните походи. \r\n\r\n Джоунс беше женен за Алисън Телфър, от която има две деца – Сали (1974) и Бил (1976). През 2006 г. той се раздели със съпругата си и понастоящем живееше с приятелката си Анна Сьодерстрьом. \r\n \n\t\t\t\t\t\t", "date": "2020.01.22", "title": "Почина звездата от \"Монти Пайтън\" Тери Джоунс"}
{"url": "http://www.bnews.bg/article/265428-kpkonpi_iska_ot_arabadzhievi_i_firmite_im_380_mln_leva", "text": "\n На днешното редовно заседание Комисията за противодействие на корупцията и за отнемане на незаконно придобитото имущество (КПКОНПИ) взе решение за внасяне в Софийския градски съд (СГС) на иск за отнемане на имущество срещу Вълчо и Маринела Арабаджиеви и свързани с тях юридически лица на обща стойност 379 444 968 лв., съобщиха от комисията на своя сайт. Двамата са обвинени от Прокуратурата на Република България в участие в организирана престъпна група за финансови престъпления. \r\n\r\n Комисията претендира отнемане на апартамент в центъра на София с две паркоместа и склад и парцел с двуетажна сграда в строеж в кв. Бояна на обща стойност 5 750 000 лв. и два луксозни автомобила – Ролс Ройс Фантом и Рейндж Роувър за 401 250 лв. В иска е включена и левовата равностойност на намерени парични средства в различни валути, равняваща се на на 2 295 806.54 лв. КПКОНПИ иска от СГС отнемане и на дружествени дялове и акции, които са обезпечени с възбрана върху хотелски комплекс в София, три хотелски комплекса в курорта Елените и един в Свети Влас. \r\n\r\n През октомври КПКОНПИ внесе в СГС иск за отнемане на имущество на обща стойност 6 815 744.58 лв. и срещу сина им Вълчо. В сумата са включени и намерените налични 2 295 806.54 лв. в различни валути. \r\n\r\n На заседанието на КПКОНПИ бяха взети общо 13 решения за внасяне на искове в СГС и в окръжните съдилища в Благоевград, Бургас, Варна, Перник, Плевен и Русе за отнемане на имущество на обща стойност 384 120 283.88 лв. \r\n\r\n Проверките срещу тринадесетте лица са започнати след получени уведомления от прокуратурата за привличането им в качеството на обвиняеми за извършени престъпления - държане на високорискови наркотични вещества с цел разпространение, включително и в организирана престъпна група, трафик на хора, имотна измама и финансови престъпления. \r\n \n\t\t\t\t\t\t", "date": "2020.01.22", "title": "КПКОНПИ иска от Арабаджиеви и фирмите им 380 млн. лева "}
{"url": "http://www.bnews.bg/article/265434-firmi_na_vasil_bozhkov_sa_oshtetili_darzhavata_s_mnogo_nad_210_mln_leva", "text": "\n Две от фирмите на Васил Божков са ощетили държавата с много над 210 млн. лева. Това обяви директорът на Държавната финансова инспекция Георги Начев, който съобщи на пресконференция днес, че проверката се води по искане на финансовия министър Владислав Горанов и на специализираната прокуратура. Така лошите новини за собственика на Левски не спират да валят. Начев уточни, че Спортният тотализатор е плащал на Комисията по хазарта (ДКХ), съответно на държавния бюджет, 15% такса върху общите залози. В същото време ДКХ е приемала безусловно, че частните оператори в страната трябва да плащат 20%, но върху Така, според Георги Начев, пропуснатите ползи са поне за 210 млн. лв., като става въпрос за 5-годишен период от време. \"Това е ориентировъчна сума, изчислена на база данните, които сме получили от ДКХ, които обаче са прогнозни, а не точни. Очакваме точните данни скоро. След приключване на финансовата инспекция очакваме тази сума да бъде доста променена. Сумата да е доста повече. Има такова усещане, защото сме взели само играта с моментната лотария. А има и други - тото и лото игри, надбягвания с коне и кучета и т.н.“, обясни той. Той не може да каже защо досега никой не е започвал проверка на Държавната комисия по хазарта, а всичко се случи след медийни публикации и то след сблъсъка на интереси в хазартния бизнес. \"Допълнителни въпроси може да задавате, когато нещата приключат. Води се досъдебно производство от прокуратурата. И ако кажем нещо, може да не е добре за разследването“, каза Начев на журналистите, които присъстваха на пресконференцията. Той също насочи всички въпроси към Комисията по хазарта, която досега отказва да коментира темата. Припомняме, че за периода между 2015 и 2019 г. на директорския пост се смениха трима човека. От 2013 до началото на 2018 г. на поста беше Огнемир Митев. След това финансовият министър Владислав Горанов направи рокада и назначи на него 33-годишната Мария Филипова, която остана начело на хазартния регулатор до април 2019 г., когато предпочете да стане зам.-председател на Комисията за финансов надзор. На нейно място Горанов сложи сегашният директор Александър Георгиев. Неизменно през целия този период, въпреки смените на директори, остава Мариян Попов като главен секретар на ДКХ. Той дори беше изпълняващ длъжността председател на ДКХ за няколко седмици преди назначението на Александър Георгиев. По необявени причини обаче Горанов отказа да остави Попов на поста за постоянно. Финансовият министър обаче предпочете да го остави главен секретар. Снимка: Economic \r\n \r\n  \r\n \n\t\t\t\t\t\t", "date": "2020.01.22", "title": "Фирми на Васил Божков са ощетили държавата с много над 210 млн. лева"}
{"url": "http://www.bnews.bg/article/265427-barekov_zavisim_sam_samo_ot_detsata_i_semeystvoto_mi_i_ne_se_pritesnyavam_ot_dolnoprobni_obidi_i_chudovishtni_lazhi_sreshtu_men_irecheni_ot_dvama_zhurnalisti", "text": "\n Днес във Фейсбук попаднахме на коментар на бившият евродепутат Николай Бареков по повод гостуване на Люба Кулезич в телевизията на шоумена Слави и поредният и безумен коментар по повод сигнала срещу Телевизия Евроком. Вижте какво написа той в личният си профил в социалната мрежа!  \r\n\r\n \r\n\r\n Качвам това “предаване” от телевизията на Слави с ясното съзнание, че снощи е гледано от “милиони зрители”, ако вярваме на Галъп на Кънчо и Андрей. В него двама “журналисти” изричат долнопробни обиди и чудовищни лъжи срещу мен. \r\n\r\n Те двамата хабят ефир в студио, построено от мен, за да обясняват колко съм “отвратителен и какъв цензор съм”. Бил съм “зависим и разследван за “източване на тв7”....и прочее глупости и неистини. Това са абсолютни и нагли лъжи. Истината е, че днес аз съм безработен българин, баща на четири деца, с 30 години трудов стаж. \r\n\r\n Зависим съм само от децата и семейството ми. Нямам трибуна да се защитя, от 7 години съм жертва на брутална цензура и нито една телевизия не ми е дала думата, макар че водят перманентна клеветническа кампания срещу мен и моите идеи. Ако помните близо 20 години научавате новините от мен всяка сутрин от екрана на големите телевизии. \r\n\r\n Никога не имало разследване срещу мен за “източване на тв7” и никога не съм бил разпитван по този въпрос. Не съм бил разследван за нищо и пет години никой не е информирал Европарламента, в който служих, за нещо подобно. Не съм имал политически чадър като господин Джамбазки, а тъкмо обратното. Бях брутално проверен заедно с децата и фамилията ми през 2014 година с данъчна ревизия 6 години назад (тоест до 2008). \r\n\r\n Ревизия, наредена лично от “най-високо от уплашеното от мен статукво”. Каквото съм имал като приходи от заплати съм декларирал десетки пъти пред НАП, КПКОНПИ и Сметната палата. Вече нямам нищо за деклариране. С днешна дата нямам никакви спестявания и съм единственият глупак, който загуби всичките си пари и дълго градения авторитет заради краткотрайното ми участие в политическата тиня. Очевидно и днес страхувам враговете си. \r\n\r\n Скачат, пищят и изпадат в истерия. Ползват жалки мъпети да клеветят безобразно и манипулират обществото. Фактите обаче са на моя страна. \r\n\r\n Бях освободен от кабеларката Евроком с един СМС, за да се отвори цялото място за безпринципни водещи с лъскави тоалети и спонсори, богати като шейхове. Бяхме изгонени с колегите от “Бареков и Байрактаров без цензура”, въпреки че си плащахме със законната субсидия, защото не сме се съобразявали със “спонсора” на кабеларката и сме разследвали властта и ПатрЕотите в нея. \r\n\r\n С днешна дата въобще се съмнявам някой да разследва Евроком по изключително сериозния сигнал, който беше подаден от нас и бе неочаквано осветен публично от хора на Цветан Василев във високите етажи на държавното обвинение и във властта. Всичко е един превантивен гроскен пиар от едни уплашени мародери на КТБ и производните и. Ако се питате защо продължават да ме атакуват, отговорът е много прост. Защото се страхуват от мен. А се страхуват защото знам прекалено много за всички, които ви ограбиха и докато съм жив съм потенциална мишена, но и заплаха за статуквото. \r\n\r\n \r\n\r\n   \r\n \n\t\t\t\t\t\t", "date": "2020.01.22", "title": "БАРЕКОВ: Зависим съм само от децата и семейството ми и не се притеснявам от долнопробни обиди и чудовищни лъжи срещу мен иречени от двама “журналисти”"}
{"url": "http://www.bnews.bg/article/265424-v_peshtera_zapochvat_podpiska_za_mesten_referendum_sreshtu_depo_za_otpadatsi", "text": "\n Напрежение в Пещера заради инвестиционно намерение за изграждане на депо за опасни отпадъци. В града събират подписи за местен референдум. \r\n \r\nЖителите на Пещера масово са недоволни от качеството на въздуха. Винят близко предприятие за производство на ветеринарни медикаменти. Инвеститорът опровергава тези твърдения. \r\n\r\n Ангел Желязков, изпълнителен директор на „Биовет“- Пещера, отбелязва, че няма притеснение по отношение на въздуха, който завода изпуска – и като качество, и като миризма. \r\n\r\n Костадин Гешев, директор на РИОСВ-Пазарджик, твърди, че има сигнали за миризми, но те са все по-рядко. \r\n\r\n Хората са против изграждането на  депо за опасни отпадъци. \r\n \r\n„Обработен активен въглен от пречистването на отпадъчните газове, дънна пепел и шлака, съдържащи опасни вещества, увеличена летяща пепел, съдържаща опасни вещества, и твърди отпадъци от пречистване на газове - за мен това са опасни вещества!“, посочва обаче Йордан Младенов, кмет на община Пещера. \r\n\r\n Инициаторите на референдума искат спиране и на работеща вече инсталация за изгаряне на опасни отпадъци. Според инвеститора и според еко-инспекцията - тя е напълно безопасна. \r\n \r\nВъпреки това в общината са решени да съберат 3000 подписа до април и в едномесечен срок да проведат референдума. \r\n \n\t\t\t\t\t\t", "date": "2020.01.22", "title": "В Пещера започват подписка за местен референдум срещу депо за отпадъци"}
{"url": "http://www.bnews.bg/article/265433-negramotni_patreoti_upravlyavat_balgariya", "text": "\n Пълен смях са нашите патриоти. Та те не могат да си напишат правилно името на коалицията, а пишат закони. И не се чудете после защо държавата ни е на това равнище. Просто ни управляват неграмотни хора.  \r\n\r\n Ето така изглежда началната страница на официалния сайт на коалицията „Обединени патриоти\": \r\n\r\n   \r\n\r\n   \r\n\r\n А може би са истински „патроти“. Дори когато изпишеш грешно думата в интернет търсачката тя те препраща към „Обединени патриоти“, сиреч фалшивото се възприема като истинско! Каква гротеска! \r\n \n\t\t\t\t\t\t", "date": "2020.01.22", "title": "Неграмотни патрЕоти управляват България!"}
{"url": "http://www.bnews.bg/article/265430-vodnata_kriza_v_pernik_vav_fokusa_na_reditsa_mezhdunarodni_izdaniya", "text": "\n „Българското правителство се изправя пред вот на недоверие, тъй като крановете пресъхнаха за хиляди хора близо до София“ - така „Евронюз“ отразява водната криза у нас и предстоящия вот, внесен от БСП. \r\n\r\n В свой материал, изданието пише и за ареста на бившия министър на околната среда и водите Нено Димов. \r\n\r\n Освен това от „Евронюз“ са потърсили коментар и от главния стоманодобивен завод в Перник, но към момента нямат отговор. \r\n\r\n „Правителството се бори с овладяването на водната криза в Перник“ – такова заглавие използва „Болкан инсайт“. \r\n\r\n За водната криза у нас и ареста на Нено Димов пише и „Ал Джазира“.„Перник, град с население над 70 хил. души, е на тежък и продължителен воден режим от около два месеца. Случаят се разследва от няколко институции“, се допълва в материала. \r\n\r\n По темата пишат още „Ройтерс“ и „Обзървър“. \r\n\r\n Екологичен акцент налагат и от „Блумбърг“, но не върху водната криза, а вноса на боклук у нас. \r\n\r\n „Бойко Борисов, който е премиер за трети път и е на половината на мандата си, няма пряко парламентарно мнозинство. Очаква се да оцелее вота на недоверие с подкрепата на малка популистка партия и независими депутати, които са му помагали да преодолее четири вота на недоверие от 2017 г. насам“, се допълва в материала. \r\n \n\t\t\t\t\t\t", "date": "2020.01.22", "title": "Водната криза в Перник Във фокуса на редица международни издания"}
{"url": "http://www.bnews.bg/article/265415-ot_dnes_oblast_montana_e_v_gripna_epidemiya", "text": "\n Над 5 000 българи вече имат симптомите на грип, съобщиха от Националния център по заразни и паразитни болести. От днес грипна епидемия е обявена на територията на област Монтана. Първи епидемия обявиха в Дупница и Сапарева баня. \r\n\r\n В 7 общини са предприети извънредните мерки – още вчера по домовете си останаха учениците в Сопот, Карлово, Куклен, Карнобат и Сунгурларе, както и в Дупница и Сапарева баня. Учениците от тези региони се разпускат в принудителна ваканция.  \r\n\r\n „14 училища в Дупница няма да отворят и общо 3600 ученици ще си останат вкъщи. На 20 януари оперативният щаб за борба с грипа се събра в Кюстендил заради увеличената заболеваемост – тя надхвърли 200 на 10 хил., или по точно 244. Взе се решение за грипна епидемия“, каза Тодор Петков, нач. Отдел „Образование“ в Дупница и допълни, че грипната ваканция за учениците ще продължи до 27 януари (включително). \r\n\r\n Материалът ще бъде преструктуриран, за да успеят учениците да наваксат с уроците до края на учебната година. \r\n\r\n Заболеваемостта е висока и в област Пловдив, но епидемия или грипна ваканция все още не са обявени. Взети са мерки - спрени са женските и детските консултации, както и плановите операции.    \r\n\r\n „Нивата са предепидемични, за последните два дни болните деца са скочили три пъти. Вчера направихме предложение до инспектората по образование за ваканция“, обясни д-р Милена Панайотова, нач. Отдел „Противоепидемичен контрол“ към РЗИ-Пловдив. \r\n\r\n 4 са щамовете на грип в страната. Симптомите са висока температура, мускулни болки и отпадналост. Вирусът засяга най-вече децата. Медицинските маски, които много хора носят, е добре да се сменят на всеки два часа, съветват лекари. \r\n \n\t\t\t\t\t\t", "date": "2020.01.22", "title": "От днес област Монтана е в грипна епидемия"}
{"url": "http://www.bnews.bg/article/265416-hamid_hamid_v_shoubiznesa_na_tozi_chovek_mu_vikat_one_men_show_v_politikata_tozi_chovek_se_kazva_boyko_borisov", "text": "\n Една от целите на вота на недоверие е да постави всички проблеми в сектора на дневен ред. Не се обезсмисля вотът с ареста на Нено Димов. Това заяви пред Би Ти Ви депутатът от ДПС Хамид Хамид на въпрос за внесения от БСП вот на недоверие срещу правителството заради водната криза в Перник. \r\n\r\n Хамид Хамид все пак оцени усилията, които полага премиерът Борисов за разрешаване на водната криза. \"Трябва да похвалим Борисов за неговите усилия. Но те подсказват, че тези под него не се справят и бездействат.В шоубизнеса на този човек му викат \"onе mеn show\", в политиката този човек се казва Бойко Борисов\", коментира той.  \r\n\r\n \"Гласовете на опозицията не са достатъчни. Към тях трябва да бъдат добавени гласове, които са подкрепили към самото му съставяне. Засега неопределени са гласовете на партията, която излезе от управлението и на другата партия, която твърди, че е опозиция, но гласуването им в пленарна зала говори други\", каза още народният представител. \r\n\r\n Представителят на ДПС каза още, че Ахмед Доган и Делян Пеевски имат готовност сами да си плащат охраната на НСО. \r\n \n\t\t\t\t\t\t", "date": "2020.01.22", "title": "Хамид Хамид: В шоубизнеса на този човек му викат \"onе mеn show\", в политиката този човек се казва Бойко Борисов"}
{"url": "http://www.bnews.bg/article/265426-zashto_bosovete_na_evrokom_se_skriha_i_pusnaha_lyuba_i_sasho_da_im_advokatstvat", "text": "\n   \r\n\r\n Вече цяла седмица собствениците на Телевизия Евроком Злати Златев и Росен Илчев се крият, но за сметка на това лицата Люба Кулезич и Сашо Диков провеждат масирана медийна атака срещу \"най-страшния\" човек на тази планета Николай Бареков.    Росен Илчев- собственик на Телевизия Евроком    Злати Златев - собственик на Телевизия Евроком \r\n\r\n Мероприятието е по учебник. В предаването на Кулезич се включва по телефон от Франция някакъв си боец и изстрелва в ефир- \"Бареков е подал сигнал срещу Телевизия Евроком. С вас е свършено! Ще ви размажат!\". \r\n\r\n Веднага минути след това приближени сайтове бълват щуротия след щуротия как Бареков - страшния ще унищожава Евроком. Започва едно обикаляне на Кулезич  по студия и телевизии и говорене на куп лъжи без право на засегнатите да се защитят. Истинска журналистика, а! Всъщност от какво се уплашиха собствениците на Евроком? \r\n\r\n   Та нали предаването на Бареков и Байрактаров го изтъргуваха точно тези собственици със властта и олигархия? Сега обаче се оказва, че империята не може да прости на Бареков и Байрактаров за изнесените факти и доказателства. \r\n\r\n Именно Бареков и Байрактаров изнасят истината за апартаментите с терасите на Каракачанов и се разразява апартамент гейт. Обществото бе настръхнало! Полетяха политически и министерски оставки! Сал един Каракачанов остана невредим! \r\n\r\n Ами ако се окаже, че собствениците на Евроком притежават имоти с по няколко асансьора, а не могат да докажат произхода на парите? Те по-добри ли са от Цветанов? Или за тях може защото Кулезич така обяснява по студията? \r\n\r\n Бареков и Байрактаров предупреждаваха за водната криза, Бареков и Байрактаров бяха тези, които разследваха преди почти година и вноса на боклук, Бареков и Байрактаров поставиха въпроса за къщите за тъщите? И се започна оставки проверки, злоупотреби за милиони! Ами ако се окаже, че собствениците на Евроком също са се облажили с къщи за тъщи? \r\n\r\n Те по-добри ли ще са? Или за тях може защото така казва Кулезич по студията? Не ви ли се струва, че е много плитко мероприятието с кодово название \"Крадецът вика, дръжте крадеца!\"? Оказва се, че според Кулезич за Евроком всичко е разрешено и никой да не е посмял да ги проверява, защото това е удар срещу свободата на словото? \r\n\r\n Всъщност някой проверява ли ги въобще тези от Евроком? Защото ни сме почти сигурни, че никой не ги проверява, тъй като единия от собствениците е и политическо лице влязло в коалиция с партиите на Валери Симеонов и Красимир Каракачанов. Сиреч Евроком май е коалиционен партньор на управляващите! \r\n\r\n Същите тези управляващите, които огромна част от народа ненавижда! Та сега да не се окаже, че Бареков е подал сигнал срещу скрит придатък на управляващите, който тайничко се облажва срещу заданието да манипулира избирателите? \r\n\r\n И понеже в един момент все пак някой ще попита защо този придатък не се проверява се предприемат превантивни мерки по омаскаряването на Бареков, нищо, че от него нищо не зависи, нищо, че Бареков е безработен многодетен татко? Мафията, която спря предаването му не прощава и ще го гонят до дупка за несгодите, които им причини!  \r\n \n\t\t\t\t\t\t", "date": "2020.01.22", "title": "Защо босовете на Евроком се скриха и пуснаха Люба и Сашо да им адвокатстват?"}
{"url": "http://www.bnews.bg/article/265418-karakachanov_kadruval_dosega_v_ekoministerstvoto", "text": "\n Вицепремиерът Красимир Каракачанов, който се превърна в лице на весела хейт кампания в социалните мрежи, е създал невъобразима бъркотия в Министерството на околната среда и водите(МОСВ). Това разкриват възмутени служители от ведомството. \r\n\r\n Бившият министър Нено Димов, който бе арестуван и му бе повдигнато обвинение е бил с вързани ръце, защото е политическо назначение на ВМРО.  Неговият продуцент Красимир Каракачанов е дърпал конците и натискал да се уреждат верни кадри на сладки позиции. \r\n\r\n На много кадърни служители и специалисти, някой от които със завиден опит, е била показана вратата. Те били принуждавани да напуснат работа, за да се натъпчат канцелариите с членове на ВМРО, които нямали хал хабер от работата в МОСВ.  Главна роля в кадруването и осъществяването на партийната повеля играел заместник- министърът Николай Кънчев. \r\n\r\n Според информация на Галерия новият министър Емил Димитров- Ревидоро трудно щял да се справи с невероятния натиск от страна на Каракачаннов, но имал намерение да си извоюва относителен суверенитет. \r\n\r\n Самият Каракачанов също се бил притеснил, че е прекалил и смятал да направи крачка встрани, за да не стигнат разследващите по никакъв начин до него. \r\n\r\n И без това над главата на лидера на ВМРО са надвиснали буреностни облаци .Редица съмнителни сделки във Военно министерство, както и търгове, обявени от силовото ведомство, вече са обект на особено внимание от страна на правораздаващите органи. \r\n \n\t\t\t\t\t\t", "date": "2020.01.22", "title": "Каракачанов кадрувал досега в екоминистерството "}
{"url": "http://www.bnews.bg/article/265419-prokuraturata_vleze_v_darzhavnata_komisiya_po_hazarta", "text": "\n Акция на прокуратурата се провежда в Държавната комисия по хазарта. Все още не е ясно какъв е поводът за операцията. Тя бе потвърдена лаконично пред ПИК от прокуратурата, но действия се водят в момента и повече информация няма да бъде разкривана. \r\n\r\n Проипомняме, че на 20 декември миналата година Специализираната прокуратура обяви, че започва проверки на едни от най-големите компании за залози у нас.  \r\n \n\t\t\t\t\t\t", "date": "2020.01.22", "title": "Прокуратурата влезе в Държавната комисия по хазарта"}
{"url": "http://www.bnews.bg/article/265422-kpkonpi_proveryava_nachalnika_na_nso_bivshiya_direktor_na_bnr_rektor_i_zam_kmet", "text": "\n Антиокурпционната комисия образува производства за установяване на конфликт на интереси срещу бившия шеф на БНР, началника на НСО, ректора на икономическия университет във Варна, двама общински съветници в Пазарджик и заместник-кмета на Сливен. Това съобщиха от комисията. \r\n\r\n За двамата общински съветници има сигнал, че са в управленския орган на спортни клубове, които получават пряко финансиране от бюджета на общината, а самите те, като общински съветници, са участвали в заседание на Общинския съвет, на което са приети решения за актуализация на бюджета и одобряване на плащания /субсидии/ за тези спортни клубове, като са гласували \"За\" тези решения. \r\n\r\n Срещу ректора на икономическия университет във Варна има по сигнал, че е работодател на съпругата си, че и двамата са членове на Академичния съвет и като ръководители на научни звена и съпрузи получават значителни месечни доходи - възнаграждения за заеманите длъжности/ръководители и на катедри и научни звена в университета. \r\n\r\n В комисията има и сгинал срещу заместник-кмета на Сливен, че е учредител и председател на фондация, която е партньор на общината по много от реализираните проекти в региона. \r\n\r\n А срещу бивш генерален директор на БНР има сигнал, че е предоставил за ползване на СЕМ лек автомобил, който се поддържа от бюджета на националното радио и по този начин си е осигурил подкрепа от членовете на СЕМ. \r\n\r\n Производството срещу началника на НСО е по сигнал за преназначаване без конкурс на длъжност \"началник сектор\" на лице, с което е в близки отношения, както и за извършени други такива преназначавания на по-високи длъжности в службата. \r\n\r\n КПКОНПИ установила конфликт на интереси по отношение на главния архитект на Благоевград. Той издавал разрешения за строеж в свой и в частен интерес на свързани с него лица. С решението на главния архитект са наложени и две глоби от по 5000 лв. \r\n \n\t\t\t\t\t\t", "date": "2020.01.22", "title": "КПКОНПИ проверява началника на НСО, бившия директор на БНР, ректор и зам.-кмет"}
{"url": "http://www.bnews.bg/article/265423-izbraha_andon_baltakov_za_generalen_direktor_na_bnr", "text": "\n Андон Балтаков е новият генерален директор на Българското национално радио. \r\n\r\n Той беше избран на днешното заседание на Съвета за електронни медии (СЕМ). \r\n\r\n За новия ръководител на радиото гласуваха четирима от членовете на СЕМ, а един се въздържа, предаде БТА. \r\n\r\n В надпреварата участваха шестима кандидати - Александър Велев, Андон Балтаков, Антон Митов, Даниела Манолова, Жени Гаджалова и Митко Димитров. \r\n\r\n В понеделник и вторник те представиха концепциите си пред членовете на медийния регулатор. \r\n\r\n До избора на нов генерален директор на БНР се стигна, след като през октомври миналата година СЕМ прекрати предсрочно мандата на Светослав Костов. \r\n \n\t\t\t\t\t\t", "date": "2020.01.22", "title": "Избраха Андон Балтаков за генерален директор на БНР"}
{"url": "http://www.bnews.bg/article/265414-deloto_hitrino_pred_final_ochakvat_se_prisadi", "text": "\n Финал на делото ,,Хитрино''. Днес първата инстанция по процеса -  Окръжен съд-Шумен, ще заседава за последно. \r\n \r\nЗа късния следобед е насрочено и произнасянето на присъдите по съдебния процес. \r\n\r\n Обвиняеми са Димитър Михнев и Радослав Петков, машинистите на товарната влакова композиция, катастрофирала в Хитрино на 10 декември 2016 г., в следствие на което последва газов взрив погубил 7 живота и разрушил половината село. \r\n\r\n Заключителните пледоарии на страните приключиха, като тезата на прокуратурата е, че причина за инцидента е високата скорост, с която влака е навлязал в селото. Обвинението поиска присъди близки до максималната възможна - 20 години затвор.  \r\n \n\t\t\t\t\t\t", "date": "2020.01.22", "title": "Делото ,,Хитрино'' пред финал, очакват се присъди"}
{"url": "http://www.bnews.bg/article/265413-golyama_vodoprovodna_avariya_v_pernik", "text": "\n Нова голяма авария оставя без вода по-голямата част на Перник. Заради пробита магистрална тръба с диаметър един метър хората няма да имат вода дори и в часовете, когато не са в режим. \r\n\r\n „В Перник няма вода. Ние в момента сме в периода, в който не трябва да има вода спрямо водния режим. Тя трябва да бъде подавана следобед. През това време ще се отстранява тази огромна авария. Имам уверението на ВиК дружеството, че ще бъде отстранена до края на деня”, заяви в ефира на „Здравей, България” кметът на града Станислав Владимиров. \r\n\r\n „Резервоарите в централна градска част са пълни. Нарушаването на водния режим няма да бъде толкова драстично. По план водата трябва да дойде в 15.00 ч. Не е ясно обаче кога ще бъде отстранена аварията”, обясни той. От ВиК-Перник се опасяват, че ремонтът може да продължи повече от 12 часа.  \r\n\r\n Владимиров коментира и препоръките на лекари децата да се ваксинират срещу хепатит А. \r\n\r\n „Притесненията ни са съвсем нормални. Рисковете за възникване на нова криза са изключително големи. Заради водния режим имахме смесване на мръсни с чисти води в два квартала преди 20 дни. Затова спешно бяха отпуснати пари за подмяна на голяма част от водопроводната мрежа. Тя ще започне до няколко дни”, увери кметът.  \r\n\r\n В сряда правителството трябва да отпусне 25 милиона лева за водния байпас към Перник. Чрез него миньорският град ще получава вода от язовир „Белмекен“ през „Бели Искър“. Министерският съвет трябва да даде още едно важно разрешение – да се използва софийският водопровод, за да достигне вода до Перник. Столичният общински съвет също трябва да приеме тази схема. \r\n \n\t\t\t\t\t\t", "date": "2020.01.22", "title": "Голяма водопроводна авария в Перник"}
{"url": "http://www.bnews.bg/article/265420-tekat_izslushvaniyata_po_deloto_sreshtu_prezidenta", "text": "\n В американския сенат вече часове наред текат процедурите и изслушванията по делото за импийчмънт на президента Доналд Тръмп. \r\n\r\n Сенатът вече отхвърли на два пъти искания на демократите Държавният департамент да предостави документи относно взаимоотношенията на Тръмп с Украйна в хода на процеса. \r\n\r\n Сенаторите ще трябва да решат дали президентът е извършил престъпление по украинската афера и дали е използвал властта си за постигането на лични политически цели. Републиканците имат мнозинство в Сената и се очаква делото да завърши с оневиняването на Тръмп. \r\n \n\t\t\t\t\t\t", "date": "2020.01.22", "title": "Текат изслушванията по делото срещу президента"}
{"url": "http://www.bnews.bg/article/265421-babh_sprya_vnos_na_piper_i_nar_s_pestitsidi_ot_turtsiya", "text": "\n Българската агенция по безопасност на храните е спряла вноса на над 27 хил. кг пипер и нар с пестициди, внесени от Турция. \r\n\r\n От ведомството посочват, че продуктите са иззети след лабораторен анализ, който е установил наличието на отровното вещество. \r\n\r\n Иззетите количества пипер са унищожени, а нарът е върнат обратно в страната на произход. \r\n\r\n За откритите несъответствия БАБХ са сигнализирали контролните органи в Турция. \r\n \n\t\t\t\t\t\t", "date": "2020.01.22", "title": "БАБХ спря внос на пипер и нар с пестициди от Турция"}
{"url": "http://www.bnews.bg/article/265417-grisho_e_aut_ot_australian_open_2020", "text": "\n Григор Димитров водеше с 5:3 гейма в решаващия пети сет на мача си с Томи Пол, но позволи сетът да отиде в тайбрек и загуби мача. Гришо е аут от Australian Open 2020. \r\n\r\n Най-добрият български тенисист загуби с 4:6, 6:7 (6), 6:3, 7:6 (3), 7:6 (3) . Гришо беше на крачка да запише исторически първи обрат в кариерата си на мач, в който губи с 0:2, но в крайна сметка не успя \r\n\r\n Победителят ще се изправи в третия кръг срещу Мартон Фучович (Унгария), който победи Яник Синер (Италия) с 6:4, 6:4, 6:3. \r\n \n\t\t\t\t\t\t", "date": "2020.01.22", "title": "Гришо е аут  от Australian Open 2020"}
