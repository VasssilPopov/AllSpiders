{"url": "http://www.bnews.bg/article/261341-kruizen_layner_se_udari_v_key_i_v_drug_korab_vav_venetsiya_ima_raneni", "text": "\n Круизен кораб се удари в кей и в туристическо корабче във Венеция и при инцидента бяха ранени четирима души, предаде Франс прес и БТА. \r\n\r\n Сблъсъкът станал в канала Джудека, разделящ Венеция от остров Джудека. Круизният кораб Ем Ес Си Опера изгубил контрол и се блъснал в кея в района на Сан Базилио-Дзатере, като предизвикал истинска паника сред хората на кея. После той се ударил в туристическо корабче. \r\n\r\n Двама от ранените са откарани в болница за преглед, а другите двама са леко пострадали. Националността им засега не е известна. Кадри от инцидента показаха как някои хора падат във водата след удара с лайнера, а други бягат паникьосани на кея. \r\n\r\n Предполага се, че круизният кораб, теглен от влекачи в канала, е изгубил контрол, след като се е скъсал един от кабелите, свързващи го с влекачите. Заради силното течение италиано-швейцарският лайнер не успял да спре, когато то го тласнало към кея и към другото туристическо корабче там. \r\n\r\n Във Венеция тече дебат от дълго време дали да се допускат круизни кораби в центъра. Каналите на града и без това са задръстени от корабчета, водни таксита и гондоли. \r\nПрипомняме, че преди дни два кораба се удариха в река Дунав в Будапеща, а при инцидента загинаха 7 южнокорейски туристи. Украински капитан е подведен под отговорност за инцидента. \r\n\r\n   \r\n \n\t\t\t\t\t\t", "date": "2019.06.02", "title": "Круизен лайнер се удари в кей и в друг кораб във Венеция, има ранени"}
{"url": "http://www.bnews.bg/article/261343-v_severna_irlandiya_otkriha_bomba_pod_kolata_na_politsay", "text": "\n Полицията в Северна Ирландия откри бомба под колата на полицай в Белфаст, предаде Ройтерс и БТА. Според полицията бомбата вероятно е поставена от националисти с екстремистки убеждения и е щяла да убие полицая, ако не е била намерена навреме.„ \r\n\r\n Макар мирно споразумение от 1998 г. да сложи край на три десетилетия на насилие в Северна Ирландия, полицаи спорадично стават мишени за малки екстремистки групировки, които все още са активни в контролираната от Великобритания провинция, отбелязва Ройтерс. \r\n\r\n Подозрителният предмет е бил идентифициран вчера в източната част на Белфаст, като според експерти на полицията става дума за самоделно взривно устройство, което обаче е било напълно годно да се задейства. \"Според нас този опит за убийство е извършен от републиканци привърженици на насилието. Те не се интересуват от това кого атакуват, не се интересуват от това кого убиват. Те просто са противници на мира и демокрацията\", заяви полицията в изявление. \r\n\r\n Националисти с екстремистки убеждения от групировката \"Нова ИРА\" поставиха кола бомба, която избухна пред съдебна сграда в Лондондери през януари. При експлозията нямаше пострадали, припомня Ройтерс. \r\n\r\n Убийството на журналистката Лайра Маккий по време на безредици в Лондондери миналия месец провокира опасения, че екстремистите се опитват да се възползват от политическото напрежение, провокирано от решението на Великобритания да напусне Европейския съюз. Близо 3600 души бяха убити при насилието в Северна Ирландия, започнало в края на 60-те години между протестантите юнионисти и националистите католици, отбелязва Ройтерс. \r\n \n\t\t\t\t\t\t", "date": "2019.06.02", "title": "В Северна Ирландия откриха бомба под колата на полицай"}
{"url": "http://www.bnews.bg/article/261345-aviokompaniite_ochakvat_po_niska_pechalba_zaradi_targovskata_voyna_i_poskapnaloto_gorivo", "text": "\n Изострящият се американско-китайски търговски конфликт и нарастващите цени на горива ще продължат за подкопават печалбата на авиокомпаниите тази година, съобщи днес Международната асоциация за въздушен транспорт (МАВТ - IATA), цитирана от АФП и БТА. \r\n\r\n Предупреждението бе отправено на годишната среща на световните авиокомпании в Сеул. Асоциацията понижи прогнозата си за общата чиста печалба на авиокомпаниите тази година до 28 милиарда долара спрямо 35,5 милиарда долара, колкото очакваше през декември. \r\n\r\n Мрачната прогноза е мотивирана с повишаващите се разходи, включително разходите за труд, гориво и инфраструктура, посочи МАВТ, допълвайки, че влошаващата се търговска война между двете световни сили също пречи. \r\n\r\n Отслабването на световната търговия вероятно ще продължи на фона на все по-ожесточената търговска война между САЩ и Китай, каза ръководителят на асоциацията на организацията Александър дьо Жуниак. \r\n\r\n Това засяга предимно товарния бизнес, но може да се отрази и на пътническия трафик, тъй като напрежението нараства, допълни той. \r\n\r\n От миналата година двете водещи световни икономи водят търговска война, като си налагат взаимно мита върху стоки за стотици милиарди долари. \r\n\r\n Въпреки неблагоприятния контекст секторът ще остане \"на зелено\" за десета поредна година според ИАТА. \r\n\r\n Брайън Пиърс, главен икономист на асоциацията, прогнозира в най-добрия случай нулев растеж на товарния авиопревоз тази година, отбелязвайки търговските мита, наложени през първата половина на 2018 година. \r\n\r\n Азиатско-тихоокеанският регион, който представлява около 40 процента от световния товарен авиотранспорт, определено изпитва натиск, допълни той. \r\n\r\n Тазгодишната среща на ИАТА, която представлява 290 авиокомпании или 82 процента от световния авиотрафик, се провежда след две катастрофи през октомври и март, отнели живота на стотици хора. И двете катастрофи са със самолети на Боинг (Boeing) 737 МАКС 8 (737 MAX 8), което по думите на Жуниак \"поставя в светлината на прожекторите репутацията на сектора\". 737 МАКС 8 бе спрян от употреба от американските власти през март, след като това направиха други страни. \r\n\r\n Много авиокомпании обявиха, че ще търсят компенсации, за това, че не могат да ползват самолетите си 737 МАКС 8. \r\n\r\n Шефът на МАВТ каза миналата седмица, че 737 МАКС 8 няма да лети поне още 10 до 12 седмици, допълвайки, че решението е в ръцете на регулаторите. \r\n \n\t\t\t\t\t\t", "date": "2019.06.02", "title": "Авиокомпаниите очакват по-ниска печалба заради търговската война и поскъпналото гориво"}
{"url": "http://www.bnews.bg/article/261337-arnold_shvartseneger_zapisa_rap_pesen_video", "text": "\n Екшън актьорът и бивш културист и губернатор Арнолд Шварценегер отново \"показа мускули\", но на едно по-различно поприще - като рап изпълнител, пише в. \"Дейли стар\". \r\n\r\n \r\n \r\n \r\n\r\n 71-годишният Шварценегер е записал хип-хоп парче съвместно с австрийския певец Андреас Габалие, вдъхновено от живота и кариера му. \r\nС мотивационната рап песен, озаглавена \"Pump It Up\", и видеото към нея, звездата от \"Терминатор\" се надява да \"надъха\" слушателите и зрителите, разказвайки собствената си история - за възхода си от роден в Австрия бодибилдър до една от водещите звезди на Холивуд и губернатор на Калифорния. \r\n\r\n \r\n\r\n Основният разказвач всъщност е Габалие, който пее и рапира, докато Шварценегер се включва с епизодичен рап. Парчето съдържа и култовите екранни реплики на Арнолд Шварценегер \"Ще се върна\" и \"Аста ла виста, бейби\". \r\n \n\t\t\t\t\t\t", "date": "2019.06.02", "title": "Арнолд Шварценегер записа рап песен (ВИДЕО)"}
{"url": "http://www.bnews.bg/article/261331-do_10_godini_zatvor_ako_chovek_e_vinoven_za_intsidenta_pri_koyto_granata_rani_detsa_v_silistra", "text": "\n От днес започват разпити и на множеството свидетели на инцидента в Силистра, при който светлинно-звукова граната рани три деца по време на демонстрация на МВР. Ако се докаже вина на човек, то предвиденото в закона наказание за причиняване на телесна повреда при боравене с взривни вещества е лишаване от свобода от 3 до 10 години. \r\n\r\n Пострадалите деца са били на около 50 метра от взрива. Разследването как точно са били ранени все още е в начална фаза. \r\n\r\n Оказа се, че експерти от СОБТ е трябвало да направят огледа, тъй като този тип инциденти се разследват именно от баретите. Според прокуратурата все още е твърде рано за заключения, но водещата версия е именно тази - дефектна граната. \r\n\r\n \"Вчера беше посетено местопроизшествието от специализирана група, каквато винаги посещава огледите на местопроизшествие с взривни вещества. Те ще назначат своите експертизи, за да кажат, как се е стигнало до този инцидент\", каза Ивелин Чафаланов - зам.окръжен прокурор на Силистра. \r\n\r\n Освен че директорът на полицията в Силистра е отстранен до изясняване на случая, от МВР си забраниха използването, на каквато и да е пиротехника при демонстрации. \r\n\r\n Състоянието на трите деца е стабилно, като само едно от тях остава в болница - 6-годишната Катерина. Детето и родителите му са вече по-спокойни.  \r\n\"Едни полицаи казаха, ето я докторката. После, когато сложиха кремче, линейката дойде и там бях на тази линейка. Уплаших се. Сега съм добре\", каза Катерина. Нощта мина с големи болки в крачето, после й дадоха успокоително и се успокои. Не я болеше повече\", сподели майка ѝ - Радостина. \r\n\r\n Пострадалите деца са били на около 50 метра от взрива. \r\n \n\t\t\t\t\t\t", "date": "2019.06.02", "title": "До 10 години затвор, ако човек е виновeн за инцидента, при който граната рани деца в Силистра"}
{"url": "http://www.bnews.bg/article/261334-780_raketi_sa_izstrelyani_sreshtu_gradushkite_nad_yuzhna_balgariya", "text": "\n 780 ракети са изстреляни от Агенцията за борба с градушките (ИАБГ) в петък над Южна България. Обработени са 59 градоопасни облака, които са минали над защитаваната територия. Това съобщи БГНЕС. \r\n\r\n Комисии към Областна дирекция ,,Земеделие” ще оценяват пораженията от падналата в петък градушка в района на селата Змейово, Кирилово, Ракитница и Хрищени, които са на територията на област Стара Загора. \r\n\r\n Към момента не е възможно да се направи обследване, тъй като площите са все още под вода и това не позволява да се установят щетите. Веднага щом водата се оттече, щетите ще бъдат описани. \r\n\r\n Село Змейово, което е най-засегнато от градушката, не се намира в защитавана от ИАБГ територия. То е разположено между защитаваните територии на регионална дирекция с. Петрово и с. Тъжа. От ракетни площадки на двете дирекции са изстрелвани ракети на предел към облака, минал над населеното място. \r\n\r\n Поради забранена зона за стрелба, заради военни обекти, не е възможно построяването на междинна ракетна площадка край селото. Останалите три села Кирилово, Ракитница и Хрищени попадат в защитаваната територия от ИАБГ и вследствие на изстреляните ракети са минимизирани щетите. \r\n\r\n Припомняме, че държавата прилага нотифицирана държавна помощ за компенсиране на разходите при 100% напълно пропаднали площи. За нея могат да кандидатстват само регистрирани земеделски. Заявления ще се приемат в Общинска служба „Земеделие“ – Стара Загора. \r\n \n\t\t\t\t\t\t", "date": "2019.06.02", "title": "780 ракети са изстреляни срещу градушките над Южна България"}
{"url": "http://www.bnews.bg/article/261344-v_sasht_gotvyat_antimonopolno_razsledvane_sreshtu_gugal", "text": "\n Министерството на правосъдието на САЩ подготвя разследване срещу бизнес практиките на Гугъл (Google) и дали те нарушават антимонополните разпоредби, съобщи Асошиейтед прес и БТА. \r\n\r\n Гугъл бе глобена с рекордните 2,72 милиарда долара от Европейската комисия през 2017 година за злоупотреба с доминираща позиция на при онлайн търсенето в интернет. В САЩ федералната комисия по търговията предприе антимонополно разследване срещу Гугъл, но го закри през 2013 година, без да вземе някакви мерки. \r\n\r\n Сега министерството на правосъдието започна антимонополно разследване на различни дейности на компанията според информации на \"Уолстрийт джърнъл\", \"Ню Йорк таймс\" и \"Блумбърг\". Те се позовават на анонимни източници, запознати с въпроса. \r\n\r\n Гугъл, чиято компания майка е Алфабет (Alphabet), е подложен на все повече щателни проверки. Регулаторните органи по света се съсредоточават върху бизнес практиките на компанията през последната година. Освен рекордната глоба от 2017 година европейските регулатори наложиха и глоба от 1,7 милиарда долара на Гугъл през март за злоупотреби с доминираща пазарна позиция при рекламата онлайн. \r\n\r\n Гугъл е начело по приходи от дигитални реклами, като контролира 31,1 процента от световните дигитални реклами, според оценката за тази година на компанията за проучвания иМаркетър (eMarketer). Фейсбук (Facebook) е втори с 20,2 процента. \r\n \n\t\t\t\t\t\t", "date": "2019.06.02", "title": "В САЩ готвят антимонополно разследване срещу Гугъл"}
{"url": "http://www.bnews.bg/article/261340-v_sarbiya_otnovo_iskat_da_se_otvoryat_dosietata_na_sluzhbite_za_sigurnost", "text": "\n Сръбското движение за обновление, партията на Вук Драшкович, отново поиска да се отворят досиетата на службите за сигурност, предаде Танюг и БТА. \r\n\r\n Повод за това е 26-ата годишнина от демонстрациите, състояли се на 1 юни 1993 г., се посочва в съобщение на партията. \r\n\r\n СДО смята, че с отварянето на досиетата ще се установи истината за тогавашните събития, по време на които бяха арестувани Драшкович и съпругата му Даница. \r\nВук Драшкович е много еклектичен политик, известен с резките си обрати и завои в политиката. Обявава се както в защита на Воислав Шешел, така и за членството на Сърбия в НАТО. Подкрепя откъсването на Северно Косово и т.н., поради и което не е разпознаваем със собствена физиономия в сръбския политически живот.  \r\nНа парламентарните избори в Сърбия през пролетта на 2014 г. партията оглавявана от Вук Драшкович успява да вкара 5-ма свои представители в 250-членната сръбска скупщина, което в сравнение с резултата на партията на Воислав Кощуница е успех.  \r\nПрез 2011 г. Драшкович заявява, че след 10-15 години ще се говори за подялба на Македония, след като е направил самопризнанието, че сърбите са загубили Югославия, и в Югославия. Член на Съюза на комунистите на Югославия, след падането на берлинската стена, се превъплъщава като роялист към династията Караджорджевичи. \r\nВъзхищава се от подвига на Дража Михайлович по време на ВСВ. \r\n \n\t\t\t\t\t\t", "date": "2019.06.02", "title": "\r\nВ Сърбия отново искат да се отворят досиетата на службите за сигурност"}
{"url": "http://www.bnews.bg/article/261333-dnes_gartsite_izbirat_mestnata_vlast", "text": "\n В Гърция днес ще се проведе вторият тур на местните избори. Нашите южни съседи трябва да изберат кметове на 227 общини и префекти на 7 префектури, предаде репортер на БГНЕС. \r\n\r\n Втори кръг ще има и в двата най-големи града – Атина и Солун. \r\n\r\n За кметското място в столицата ще спорят Костас Бакоянис от „Нова демокрация“, който спечели на първия тур 42,65%, и кандидатът на управляващата партия СИРИЗА Насос Илиопулос, за когото дадоха гласа си 16,98% от избирателите. \r\n\r\n Костас Бакоянис е член на най-влиятелната гръцка политическа династия Венизелос-Мицотакис от Крит. Неговият дядо е любимият министър-председател на гърците Константинос Мицотакис /1990-1993 г./. Майка му е Дора Бакояни /2006-2009 г./ бивш външен министър и кмет на Атина /2003-2006 г./. Чичо му е Кириакос Мицотакис, който в момента е лидер на „Нова демокрация“ и най-вероятно следващият министър-председател на страната. \r\n\r\n   \r\n\r\n В северната столица за поста на градоначалник спорят двама представители на консерваторите. Това са Николаос Тахиаос и Зервас Константинос, и двамата са членове на „Нова демокрация“, но вторият няма партийната подкрепа да се бори за кметски стол. Разликата между тях е минимална и е в полза на Тахиаос. \r\n\r\n Кандидатът на СИРИЗА не успя да се пребори и да влезе в надпреварата за кметски пост във втория по големина град на страната. \r\n\r\n На първия тур, който се състоя миналата неделя заедно с европейските избори, бяха избрани префекти на 6 от общо 13 префектури. Петима от тях са членове на опозиционната „Нова демокрация“. \r\n\r\n Мандатът на новоизбраните кметове, общински съветници и префекти започва на 1 септември тази година и ще продължи до 31 август 2023 г. Гласуването започна в 7.00 часа сутринта и ще приключи в 19.00 часа местно и българско време. \r\n \n\t\t\t\t\t\t", "date": "2019.06.02", "title": "Днес гърците избират местната власт "}
{"url": "http://www.bnews.bg/article/261338-ekskluzivno_arestuvat_sina_na_zhoro_shopa_za_iztochvane_na_kreditni_karti", "text": "\n Лоренцо Семерджиев, първороден син на „консилиерито“ на кокаиновия крал Брендо Георги Семерджиев – Жоро Шопа, вероятно ще бъде арестуван до дни по искане на израелските власти, научи „Уикенд“ от свой източник от родните служби за сигурност. Според думите му, 23-годишния наследник на Жоро Шопа е уличен от полицията в Тел Авив като тартор на банда българи, задържани наскоро на летището в светската столица на Израел.  \r\nРазследването на полицията в Тел Авив е страртирало на 13 май, когато са арестувани двама българи, а в багажа им са открити скимиращи устройства и четци, позволяващи източването на кредитни и дебитни карти от банкомати. Сред задържаните са и двама молдовци, които също участвали в престъпната схема. По свои канали полицията в Израел е установила, че цялата банда е била финансирана от Лоренцо Семерджиев, макар самия той да не е пътувал за обетованата земя. Преди дни властите в Израел изпратили депеша до МВР с искане за пълна информация за Семерджиев-младши. Евреите настоявали и за разпечатки от телефонните разговори на Лоренцо, като обяснили на колегите си, че наследникът на Жоро Шопа ще бъде обвинен като тартор на банда за източване на банкомати.  \r\nДо този момент официално искане за арест на Лоренцо не е направено, тъй като израелските служби още събират доказателства за ръководната му роля. Твърди се, че двама от арестуваните картаджии в Тел Авив са дали показания, че са работели под шапката на наследника на Георги Семерджиев. Опасенията на родни полицаи са, че Лоренцо ще има сериозни проблеми с израелското правосъдие, тъй като за негова дясна ръка в бизнеса с източване на кредитни карти евреите сочат Амир Саид Хадеи, който е иранец по рождение. Бащата на Амир е председателят на Иранско-българската бизнес асоциация Саид Хаеди. „Заради участието на иранец в престъпната схема на всички може да бъдат повдигнати и обвинения в тероризъм“, разкрива полицейски източник на „Уикенд“.  \r\nПроблемите на Лоренцо идват в момент, в който баща му Жоро Шопа преживява тежки времена. Дясната ръка на кокаиновия крал Евелин Банев – Брендо е в испански арест, където попадна тази пролет покрай шумното задържане на издирваните от Интерпол хотелиери Ветко и Маринела Арабаджиеви. Те бяха арестувани в имението на Шопа в Кабрера де Мар край Баселона. Семерджиев пък бе пуснат от испанския затвор едва денонощие след акцията в имението му, но след това отново бе върнат на топло, тъй като е разследван за пране на пари. Напук на слуховете, че Семерджиев тихомълком е бил освободен за втори път, това не отговаря на истината и той в момента пак е в пандиза, категоричен е полицейски източник на „Уикенд“.  \r\nКуриозен детайл в крими историята е фактът, че само преди 5 години Лоренцо Семерджиев изигра епизодична роля на дребен бандит, източващ кредитни карти в сериала „Под прикритие“.Наследникът на Жоро Шопа, който е завършил актьорско майсторство в Лондон, обаче така и не успя да пробие в бранша. От известно време 23-годишния син на дясната ръка на Брендо стопанисва заведения в София, но очевидно крими закваската на татко му се е предала и на него. \r\n \n\t\t\t\t\t\t", "date": "2019.06.02", "title": "ЕКСКЛУЗИВНО! Арестуват сина на Жоро Шопа за източване на кредитни карти!"}
{"url": "http://www.bnews.bg/article/261328-apartamentat_obitavan_ot_kmeta_ralev_se_okaza_mezonet_s_plosht_blizo_dekar", "text": "\n Апартаментът на последния етаж на сградата Royal Hill на бул. \"Шести септември\" 35-А, който според съседи е обитаван от арестувания кмет на \"Северен\" Ральо Ралев, е собственост на фирма \"Балканика\" ЕООД, установи проверка на TrafficNews в Имотния регистър.  \r\n\r\n Изненадващо жилището се оказа мезонет с впечатляващата площ от 540 квадрата плюс още толкова голяма тераса. В тази площ влиза огромната тераса разположена както на покрива на мезонета, така и на покривното пространство на съседната секция на кооперацията. \r\n\r\n Първоначално проектът е бил за 7 етажна сграда, като видно и от настоящата конструкция съседната секция е 7 етажна. На по-късен етап обаче инвеститорът фирма \"Балканика\" е допълнила проекта и сградата е увеличена с още един етаж, който е превърнал жилището от 250 квадрата в мезонет с двойна квадратура, като терасата на седмия етаж е остъклена и функционира като зимна градина на луксозното жилище. Достъпът до последните два етажа е контролиран, като до там асансьорът се качва само със специален чип. \r\n\r\n [И арестуваният кмет в Пловдив с луксозен имот с личен асансьор] \r\nВиж ощеИ арестуваният кмет в Пловдив с луксозен имот с личен асансьор \r\n\r\n Според съседи живеещи в кооперацията, жилището е довършено окончателно в началото на тази година и те виждали Ралев там от няколко месеца. \r\n\r\n Резонен е въпросът защо собственикът една фирма ще предостави подобен луксозен имот на човек, с когото не е в роднински или други връзки. Едва ли защото е впечатлен от поста му на районен кмет. Подобни щедри подаръци имат логично обяснение и то се намира в някой от членовете на Наказателния кодекс в раздела за корупционни престъпления. \r\n\r\n Според търговския регистър фирма \"Балканика\" ЕООД е собственост на Минчо Бояджиев. Предметът на дейност е строителство, а собственикът държи най- големия склад за търговия със строителни материали в Пловдив до гара \"Филипово\".  \r\nФирмата участва редовно в търгове за закупуване на общински имоти. В публичния регистър на разпоредителните сделки в община Пловдив през последните години фирмата е закупила 5 общински имота. В строителния бранш обаче не е тайна, че Ралев е негласен съдружник в дружеството с 50% дялове. Той често бил виждан в офиса на компанията. \r\n\r\n Според запознати самият собственик има здравословни проблеми и Участници в няколко търга за общински имоти, са получили \"послания\", че кметът има интерес към въпросните сделки и предупреждения да не му пресичат пътя. \r\n\r\n По подобна схема е придобит парцела на бул. \"България\", където в момента се строи 9-етажна сграда. \r\n\r\n Шефът на Камарата на строителите в Пловдив Пламен Иванов също говори за \"нездравословния интерес\" на Ралев към строителството в интервю за местна медия. Забавени разрешителни, натиск за работа с определени фирми са само част от прегрешенията, споменати от Иванов. \r\n\r\n На брифинг в Специализираната прокуратура в София бяха изнесени скандални подробности за обвинението, по което е задържан Ралев. Строителен предприемач в Пловдив е бил изнудван за 60 000 лева, за да му бъде издадено строително разрешение от район Северен в Пловдив. Строителят депозирал сигнал до премиера, че са му поискани пари, за да бъдат одобрени строителни книжа в район Северен. Борисов изпратил жалбата до КПКОНПИ. Било е образувано досъдебно производство, започнали да се събират доказателства за твърденията на строителния предприемач. \r\n\r\n Използвани са специални разузнавателни средства в съответствие със закона, извършени са и дейности по разследването от КНКОНПИ. В резултат на събраните доказателства в четвъртък са задържани кметът на район Северен Ральо Ралев и посредника при получаването на паричната сума. Посредникът, който е задържан с белязаните пари е Иван Делевски, карловски бизнесмен, собственик на кабелна телевизия. \r\n\r\n Делевски и Ралев са близки приятели от години, а според запознати, въпросното изнудване далеч не е първата сделка, при която карловецът е посредничил. Тяхното сътрудничество датира от времето, в което Ралев още е служител на РИОСВ, а самият Делевски е общински съветник в Карлово. \r\n\r\n Предстои да бъде гледана мярката за неотклонение на Ралев и посредникът Делевски. \r\n \n\t\t\t\t\t\t", "date": "2019.06.02", "title": "Апартаментът, обитаван от кмета Ралев, се оказа мезонет с площ близо декар"}
{"url": "http://www.bnews.bg/article/261329-v_italiya_osvobodiha_izzetiya_korab_siy_uoch_3_spasyaval_migranti", "text": "\n Италианските власти съобщиха, че корабът \"Сий уоч -3\", който спасява мигранти, ще възобнови дейността си, след като преди около три седмици бе конфискуван заради обвинения, че е нарушил миграционните разпоредби, предаде ДПА и БТА. \r\n\r\n \"Сий уоч -3\" е свободен! Тъкмо научихме официално новината, че корабът ни вече не е конфискуван и може да се върне на служба,\" съобщи днес в Туитър германската неправителствена организация \"Сий уоч\". \r\n\r\n Корабът бе иззет в средата на май, след като спаси 65 мигранти край бреговете на Либия. \r\n\r\n Вицепремиерът и вътрешен министър на Италия Матео Салвини се зарече да не им позволява да достигнат италиански брегове, но в крайна сметка мигрантите слязоха на остров Лампедуза. \r\n\r\n След това корабът бе иззет за нарушав \r\n\r\n ане на миграционните закони и ескортиран до Ликата, Сицилия. \r\n\r\n Салвини, има твърда позиция срещу неправителствената организация, определяйки \"Сий уоч\" като \"трафиканти, а не спасители.\" \r\n\r\n   \r\n\r\n   \r\n \n\t\t\t\t\t\t", "date": "2019.06.02", "title": "В Италия освободиха иззетия кораб \"Сий уоч -3\", спасявал мигранти"}
{"url": "http://www.bnews.bg/article/261332-zemetreseniyata_v_albaniya_povrediha_stotitsi_sgradi", "text": "\n Земетресенията, разтърсили Югоизточна Албания, нанесоха щети на стотици сгради, съобщи Ройтерс, цитирайки местните власти. \r\n\r\n По-рано беше съобщено, че в резултат на земетресенията са ранени пет души, причинени са сериозни щети на пет сгради. Всички пострадали са били хоспитализирани. \r\n\r\n Според Министерството на отбраната на Албания половината от стотиците повредени сгради са били изоставени стари сгради. Според местните жители, след земетресенията, 50 семейства в най-засегнатите квартали на градчето Флок са напуснали домовете си поради страх от нови трусове. \r\n \n\t\t\t\t\t\t", "date": "2019.06.02", "title": "Земетресенията в Албания повредиха стотици сгради"}
{"url": "http://www.bnews.bg/article/261336-futbolistat_hose_antonio_reyes_zagina_v_katastrofa_finalat_na_shl_zapochna_s_minuta_malchanie", "text": "\n Минута мълчание бе запазена запазена в памет на Хосе Антонио Рейес преди началото на финала в Шампионска лига снощи, след като бившият футболист на Арсенал, Реал Мадрид и Испания загина в автомобилна катастрофа на 35-годишна възраст. \r\n  \r\nНовината за смъртта на Хосе Антонио Рейес потресе целия футболен свят. Редица негови съотборници, съперници и приятели използваха социалните мрежи, за да изразят скръбта си от внезапната загуба на футболиста. \r\n\r\n Рейес стана известен на широката футболна общественост с екипа на Севиля, преди да премине в Арсенал, където бе част от отбора на „Недосегаемите“ през сезон 2003-2004, преди да изкара периоди в мадридските Реал и Атлетико.  \r\n\r\n Испанската футболна федерация също така потвърди, че ще има минута мълчание преди всички официални двубои в страната този уикенд. От федерацията допълниха, че седемте мача от Сегунда Дивисион ще бъдат отложени, включително Кадис-Екстремадура (клубът, за който той заигра през януари). \r\n\r\n Рейес спечели Висшата лига и ФА Къп с Арсенал, и влезе като резерва при загубата от Барселона във финала на Шампионска лига през 2006 г. Офанзивният футболист триумфира със Севиля във Втора дивизия, като завоюва Лига Европа рекордните пет пъти - два пъти с Атлетико Мадрид и три пъти с андалусийци. \r\n\r\n Той изигра 21 мача за националния отбор на Испания между 2003 и 2006 г., отбелязвайки четири попадения. Рейес спечели домашните шампионски титли с Реал Мадрид и Бенфика, като след напускането си на Севиля през 2016 г., той игра в Еспаньол, Кордоба и китайския Синдзиен Тиеншан, преди да пристигне в Екстремадура тази година като свободен агент. \r\n \n\t\t\t\t\t\t", "date": "2019.06.02", "title": "Футболистът Хосе Антонио Рейес загина в катастрофа! Финалът на ШЛ започна с минута мълчание!"}
{"url": "http://www.bnews.bg/article/261342-tsska_napadna_medii_i_prizova_fenovete_da_chetat_samo_sayta_na_kluba", "text": "\n ЦСКА продължава да \"воюва\" с медийни публикации и фалшиви новини, след като на сайта на клуба се появи поредна декларация по темата. \r\n\r\n Ето го и текстът: \r\n\r\n \" \r\n\r\n \r\n\r\n \r\n\r\n \" \r\n\r\n Такова изявление по повод публикации не е новина в клубната страница на ЦСКА. Клубът се оплаква от \"спекулации\" и \"фалшиви новини\" нерядко в последните месеци, като най-пресният случай бе след последния кръг от първенството на 24 май. \r\n \n\t\t\t\t\t\t", "date": "2019.06.02", "title": "ЦСКА нападна медии и призова феновете да четат само сайта на клуба"}
{"url": "http://www.bnews.bg/article/261335-zhalt_kod_za_valezhi_i_gramotevitsi", "text": "\n Жълт код за опасни валежи и гръмотевични бури е обявен за 17 области от страната днес. Проливни дъждове и градушки се очакват в Централна и Западна България. \r\n\r\n На места количествата може да достигнат 40 литра на квадратен метър, предупреждават синоптиците. \r\n \n\t\t\t\t\t\t", "date": "2019.06.02", "title": "Жълт код за валежи и гръмотевици"}
{"url": "http://www.bnews.bg/article/261339-obviniha_neymar_v_iznasilvane_v_parizhki_hotel", "text": "\n Бразилия гори в скандал с обвинения в изнасилване срещу Неймар дни, преди отборът да започне участието си в Копа Америка. \r\n\r\n Не е ясно дали бившият вече капитан няма да бъде изваден от състава за турнира, след като новината за това, че жена е подала сигнал в полицията в Сао Пауло, че е била насилена от него, е водеща в страната. \r\n\r\n Според информацията, двамата са се срещнали в парижки хотел на 15 май, като Неймар - пак по думите на бразилската дама, е бил видимо пиян. \r\n\r\n Запознанството им е станало в Инстаграм, а комуникацията им се е развивала седмици наред в чат в WhatsApp. В обвинителния акт пише, че футболистът я е принудил против нейната воля да \"влязат в сексуални отношения\". \r\n\r\n Суперзвездата реагира на обвиненията, като се появи в седемминутно видео в Инстаграм, в което показа и части от чата с жената. В тях се виждат снимки по бельо, които тя му е изпращала. Неймар емоционално обясни, че бразилката го е преследвала и сама е пожелала да се видят в Париж, но нищо не се е случило между тях. \r\n\r\n \"Оттук нататък смятат да разкривам всякакви такива комуникации пред медиите - ядосан бе нападателят на ПСЖ. - Очевидно това е единственият начин да се пазя от такива капани. Това е петно върху мен и семейството ми, а нищо не съм извършил.\" \r\n\r\n Бащата на футболиста го защити и категорично отсече, че не вярва нито на дума от обвинителката. Федерацията на Бразилия и селекционерът Тите още не са коментирали. \r\n \n\t\t\t\t\t\t", "date": "2019.06.02", "title": "Обвиниха Неймар в изнасилване в парижки хотел"}
{"url": "http://www.bnews.bg/article/261327-livarpul_otnovo_e_kral_na_evropa", "text": "\n Мърсисайдци победиха Тотнъм с 2:0 в големия английски финал в Мадрид. \r\n\r\n Така след миналогодишното разочарование във финала, Ливърпул спечели и грабна своя шести трофей от най-силния клубен турнир в света. \r\n\r\n Треньорът Юрген Клоп също ликува с първия си голям международен трофей, след три загубени финала в миналото. \r\n\r\n Разочарованието бе за Тотнъм. \"Шпорите\" не успяха да се присъединят в елитния клуб на европейските шампиони, но и сякаш заслужено с оглед на показаното. \r\n\r\n Играчите в бяло бяха далеч от познатото ниво и с изключение на последните минути, не успяваха да застрашат вратата на безгрешния Алисон. \r\n\r\n Ливърпул пък отлично използва великолепното начало и голът от дузпа, който вкараха във втората минута. \r\n\r\n Мърсисайдци сякаш контролираха двубоя, а малко преди края подпечатаха успеха с втори гол, вкара го \"златната резерва\" Дивок Ориги. \r\n\r\n Така 14 години по-късно, Ливърпул отново е шампион на Европа. \r\n\r\n Двубоят започна шокиращо и първото докосване на играч до топката се превърна в дузпа. \r\n\r\n Садио Мане опита центриране в 23-ата секунда, а топката срещна горната част на ръката на Сисоко, но може би фактът, че тя бе широко разперена, накара рефера да отсъди наказателен удар - най-бързият в историята на турнира. \r\n\r\n С изпълнението се нагърби Мохамед Салах и бе точен - 1:0 за Ливърпул. \r\n\r\n Началото бе обещаващо, но пък остатъка от полувремето разочарова. \r\n\r\n Играчите на Тотнъм изглеждаха нервни и припряни, а пък Ливърпул не рискуваше. \r\n\r\n Макар да бяха тимът нуждаещ се от гол, \"шпорите\" не направиха почти никакви опасни атаки и се отчетоха само с два слаби и неточни удара за 45 минути. \r\n\r\n От своя страна Ливърпул бе една идея по-опасен, но не достатъчно за втори гол. Запомнящи се бяха само далечните удари на двамата крайни бранители Робертсон и Александър-Арнолд. \r\n\r\n Играчите на Юрген Клоп обаче прилагаха страхотна преса, която не позволяваше на противника да разиграва, както и да създава атаки. \r\n\r\n Може би най-любомитният момент през това полувреме освен гола бе полуголата фенка, която нахлу на терена и прекъсна мача за около минута, предизвиквайки аплодисментите на всички фенове. \r\n\r\n В началото на втората част Тотнъм опита по-агресивни действия, но особен ефект нямаше. \r\n\r\n Играчите в бяло използваха предимно дълги пасове, които високите бранители в червено обираха без проблем. \r\n\r\n Единственото, до което \"шпорите\" стигнаха бе удар на Деле Али в наказателното поле, който бе блокиран от \"червен\" бранител. \r\n\r\n Малко преди това подобна ситуация се откри пред Мохамед Салах на отсрещната врата. Ударът му се спря в коляното на Вертонген, а секунди по-късно опасно центриране на Робертсън бе пресечено от Лорис, точно пред крака на връхлитащия Садио Мане. \r\n\r\n Последваха доста скучни 15 минути на \"Уанда\" Метрополитано, докато Садио Мане не направи чудесен самостоятелен рейд, след който топката стигна до Джеймс Милнър, но ударът му мина на сантиметри от страничната греда. \r\n\r\n След тази ситуация мачът стана по-отворен. Тотнъм направи офанзивна смяна с пускането на Лукас Моура за сметка на халфа Хари Уинкс и погледно по-смело към вратата на Алисон. \r\n\r\n Това пък отваряше доста свободно пространство за бързия Мохамед Салах. \r\n\r\n Десният бранител на Тотнъм Кийрън Трипиър направи няколко опасни центрирания, а при едно от тях Деле Али стеля с глава, но неточно. \r\n\r\n По-агресивните действия на Тотнъм най-сетне дадоха резултат и 10 минути преди края \"шпорите\" за първи път застрашиха истински вратата на Алисон. \r\n\r\n Не със стопроцентови ситуации, но все пак с доста опасни удари на Сон и Моура, които бразилският страж на мърсисайдци спаси. \r\n\r\n Алисон отново бе герой няколко минути по-късно, когато Тотнъм получи фаул на границата на наказателното поле, встрани от вратата на Ливърпул. Кристиан Ериксен отправи отличен удар, но вратарската намеса също бе на ниво. \r\n\r\n И тъкмо когато всички очакваха финалния натиск на Тотнъм, Ливърпул стигна до решителен втори гол. \r\n\r\n \"Шпорите\" не изчистиха добре топката след корнер, Матип я чукна към Ориги и той с диагонален удар отбеляза. \r\n\r\n Белгиецът, който вкара два гола на Барса, влезе от пейката, за да реши финала в полза на Ливърпул. \r\n\r\n До края Тотнъм опита хаотичен натиск, но всичко бе ясно - Ливърпул е шампион на Европа. \r\n\r\n   \r\n \n\t\t\t\t\t\t", "date": "2019.06.02", "title": "Ливърпул отново е крал на Европа!"}
{"url": "http://www.bnews.bg/article/261330-79_stanaha_ranenite_pri_vzrivove_v_ruski_zavod_za_eksplozivi", "text": "\n 79 души пострадаха днес при взривове в голям завод за експлозиви в руския град Дзержинск, съобщиха руските власти, цитирани от Франс прес и БТА. \r\n\r\n Преди това се съобщаваше за 42 ранени при експлозиите в завод \"Кристал\" в този град, намиращ се на около 400 км източно от Москва, в Нижегородска област. \r\n\r\n Пет сгради в комплекса и 180 жилищни сгради пострадаха при експлозията. \r\n\r\n \"По последна информация 79 души са потърсили лекарска помощ след експлозията в \"Кристал\": 38 работници от завода и 41 жители на града. Няма ранени деца\", посочи в комюнике министерството на здравеопазването. \r\n\r\n Петнайсет души са хоспитализирани, от които един е в тежко състояние. \r\n \n\t\t\t\t\t\t", "date": "2019.06.02", "title": "79 станаха ранените при взривове в руски завод за експлозиви"}
