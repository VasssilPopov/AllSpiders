{"url": "http://www.bnews.bg/article/264594-kakvo_shte_bade_vremeto_prez_uikenda", "text": "\n Очаква ни рязко застудяване. В събота от запад на изток ще превали на много места в страната. По–значителни ще са валежите в Предбалкана. Следобед и привечер за кратко в Западните полета, Предбалкана и Североизточна България дъждът ще преминава в сняг, но няма да се натрупа съществена снежна покривка.  \r\n\r\n Около обяд вятърът ще стане умерен, временно силен от северозапад и той ще бъде главният виновник за понижението на температурите. Минималните ще са предимно между 1 и 5 градуса. По-високи - в югоизточните райони от страната. Дневните температури ще бъдат от 8 до 13 градуса. В столицата - към 8. \r\n\r\n   \r\n\r\n Ветровит, облачен и с валежи от сняг ще бъде съботният ден в планините. Вятърът ще бъде силен, временно бурен. Температурата на височина 2000 метра ще е минус 2 градуса. \r\n\r\n В неделя облачността ще е променлива. Вятърът ще отслабне, но стойностите ще се понижат още. \r\n\r\n В понеделник облачността от запад ще се увеличава и вплътнява, но ще е все още без валежи. Във вторник и сряда ще преобладава облачно време. От северозапад с умерен и временно силен вятър ще нахлува студен въздух. Ще има валежи от дъжд, но с понижението на температурите в Северна България и по западните полета дъждът ще преминава в сняг. На места ще се натрупа и малка снежна покривка -  до около 5 сантиметра. \r\n\r\n „Очаква ни доста динамично време през следващите дни. Това ще бъде така поне до средата на месеца. Днес времето ще застудее. В районите на Предбалкана е възможно да има и сняг, но валежите бързо ще спрат”, каза за „Събуди се” Марияна Попова. \r\n\r\n „През следващите два дни валежите ще спрат. Сутрешните температури ще са ниски, на места ще са и отрицателни в понеделник. След това бързо ще се затопли. Нови валежи и застудяване ще очакваме около 3-ти декември”, коментира още тя. \r\n \n\t\t\t\t\t\t", "date": "2019.11.30", "title": "Какво ще бъде времето през уикенда?"}
{"url": "http://www.bnews.bg/article/264597-antibiotitsite_stavat_vse_po_vredni", "text": "\n Антибиотиците - все по-малко полезни и все по-вредни. Предупреждението идва от Световната здравна организация. Прекомерната, а понякога дори ненужна употреба на антибиотици е довела до развитието на така наречените „супербактерии”. Бактерии, които не могат да бъдат убити, защото са се адаптирали към медикаментите. Според Националния център по заразни и паразитни болести в българските болници се използват двойно повече широкоспектърни антибиотици, отколкото в Европа. \r\n\r\n Със скрита камера и с минимални усилия, екип на NOVA си купи антибиотик. Широкоспектърният медикамент е един от най-често използваните в домашния условия. Въпреки, че за продажбата му се изисква рецепта, да си го купиш и без нея оказва се не е трудно. \r\n\r\n Не прекомерната употреба у дома обаче, а тази в болниците е довела до развитието на супербактерии, които еволюират и се адаптират, предупреждават експертите. Ректорът на Медицинския университет в Пловдив - проф. Мариана Мурджева обяснява, че всеки ден в микробиологичната им лаборатория откриват по няколко бактерии, които проявяват резистентност към почти всички групи антибиотици. Затова решението е не създаване на нови антибиотици, което би довело до развитието на още по-силни супербактерии, а правилна употреба на старите. \r\n\r\n „Лечението с антибиотици наистина е изкуство. То не е толкова елементарен процес, колкото някои си въобразяват, че е. При вирусни инфекции антибиотиците не помогат. Антибиотиците са такива средства, които се използват само за повлияване на бактерии. Съответно и инфекции, които са предизвикани от бактерии”, посочи проф. д-р Мариана Мурджева.  \r\n\r\n „Принципът е, че всеки микроб трябва да се лекува с този антибиотик, който действа на него. В болниците се използват широкоспектърни, евтини антибиотици, които селектират много опасни щамове, резистентни към повечето антибиотици. Антибиотиците са спасили толкова човешки живота, колкото никои други лекарства. Неправилната и масовата употреба на антибиотиците доведе, през последните 30 години, до един вече застрашаващ здравето на човечеството проблем”, коментира директорът на Националния център по заразни и паразитни болести проф. д-р Тодор Кантарджиев. \r\n\r\n „Бедите, които  причиняват антибиотиците са намаляване на човешкия живот, много скъпо лечение, нетрудоспособност на болните хора. Всички тези загуби за човечеството са по-големи от тези, причинени от СПИН-а, грипа и туберкулозата”, допълни проф. д-р Кантарджиев. \r\n\r\n „Резистентността към тези антибиотици нараства. Ако това продължава и в следващите десетилетия, до 2050 ще имаме 700 000 смъртни случая, 33 хиляди от тях ще бъдат в Европа”, разкри проф. д-р Мурджева. \r\n\r\n Въпреки че според Центъра по заразни и паразитни болести в българските болници се използват два пъти повече широкоспектърни антибиотици, отколкото в Европа, проблемът е световен. ООН вече призова всички страни да се обединят срещу антибиотичната резистентност, а Съвета на Европа поиска от държавите-членки да имат програми за правилна употреба на антибиотици - и в хуманната, и във ветеринарната медицина. Дистанционен курс за лекари и студенти по рационална употреба вече е достъпен и на страницата на българския Център по заразни и паразитни болести. \r\n \n\t\t\t\t\t\t", "date": "2019.11.30", "title": "Антибиотиците стават все по-вредни"}
{"url": "http://www.bnews.bg/article/264601-van_ot_rusiya_vmesto_zdravstvuyte_bratushki", "text": "\nФолклорни танцьори от петричкия ансамбъл \"Македонка\" са били депортирани от Русия заради грешка в електронните им визи. \r\n\r\n\r\nЕдва на летището в Санкт Петербург властите установили, че във визите на българските гости липсват бащините имена. На танцьорите било предложено или да се върнат с обратния полет в България, или да бъдат настанени в бежански център, съобщи Нова телевизия. \r\n\r\n \r\n\r\nТрупата пътувала за участие във фолклорен фестивал. Заявленията за визи на 18-те танцьори и 18 придружители били попълнени онлайн. Но на летището в Санкт Петербург визите на деветима били обявени за невалидни. \r\n\r\n \r\n\r\nКазаха ни: \"Имате 5 минути да решите дали ще се качите на самолета за Германия, за България или после ще ви третираме като нелегални емигранти\". \r\n\r\n \r\n\r\n„Порязват те жестоко и трябва да решаваш на момента, за секунди\", разказа Мария Янева, ръководител на клуб \"Македонка\". \r\n\r\n \r\n\r\nОпитвахме да обясним, че пропускът не е съществен, че другите данни отговарят на електронната виза и личния паспорт, но се блъскахме в стената на руската бюрокрация без никакво съдействие. За тях просто бяхме проблем, с който трябваше да се справят в рамките на 10-15 минути\", добави Илияна Илиева от самодейния ансамбъл. \r\n\r\n \r\n\r\nПотърпевшите са възмутени, защото допускат, че ако са попълнили грешно онлайн формата, не би трябвало да им бъде издадена виза, а след като са получили документа, това би трябвало да означава, че руските власти не намират проблем в документите им. \r\n\r\n \r\n\r\nВеднага след като се прибрахме, влязох в посолството да си пусна наново електронна виза с абсолютно същата данни при условие, че вече имам валидна виза и издаден акт за депортация.  \r\n\r\n \r\n\r\nКакво бе учудването ми, когато след 2 дни отново получих електронна виза, което означава, че от консулството въобще не правят насрещна проверка дали вече съм получила виза и дали съм била върната с акт за депортация. Тоест, механично издават визи на всеки, посетил техния сайт\", коментира Илияна Илиева. \r\n\r\n \r\n\r\nБългарските танцьори са загубили и сериозна парична сума, след като за участието си в Санкт Петербург са предплатили 6 нощувки за всички 36 пътуващи, включително и за деветимата, чиито престой в Русия е продължил само около час, за да приключи с депортиране.\r\n\r\n \n\t\t\t\t\t\t", "date": "2019.11.30", "title": "Вън от Русия!” вместо „Здравствуйте, братушки!”"}
{"url": "http://www.bnews.bg/article/264598-pozharniyat_ekip_pristignal_parvi_v_pirogov_se_otzovava_za_40_sekundi", "text": "\n Мълниеносната реакция на пожарните екипи е една от причините пожарът във вътрешното отделение на Пирогов от сряда вечер да бъде овладян навременно. \r\n\r\n За „Тази събота” екипът от Първа столична пожарна, който първи пристига на мястото обясниха, че не толкова огънят, колкото евакуацията на хората е затруднила работата им. \r\n\r\n Екипът се отзовава на сигнал, подаден в 3:55 ч. сутринта за горяща стая в отделението на болницата. \r\n\r\n В рамките на 40 секунди пожарникарите поемат сигнала. Когато пристигат, започват да действат по т.нар план за съсредоточаване на сили и средства. \r\n\r\n Общо 11 пожарни автомобила отиват до Пирогов, за да се борят с пожара. \r\n\r\n Огнеборците заявиха, че са се разделили на групи, а докато част от екипите гасят огъня, други започват евакуация на пациенти. \r\n\r\n По думите им е имало трудноподвижни хора, дори такива, които не са били в съзнание. \r\n\r\n Наложило се да ги извеждат с носилки, легла и дюшеци. \r\n \n\t\t\t\t\t\t", "date": "2019.11.30", "title": "Пожарният екип, пристигнал първи в Пирогов, се отзовава за 40 секунди"}
{"url": "http://www.bnews.bg/article/264593-teroristat_ot_london_bridzh_se_okaza_bivshiya_zatvornik_usman", "text": "\n Мъжът, който извърши нападението на „Лондон бридж” този петък е бивш затворник, осъден по обвинения за тероризъм, пише Би БиСи. \r\n\r\n Нападателят, чието име е Усман Хан, е на 28 години и е бил освободен условно, когато е ивършил атаката, при която загинаха мъж и жена. Хан е бил стар познайник на властите, като през 2012 г. е бил осъден по обвинения в тероризъм, съобщава Нийл Басу от лондонската полиция. \r\n\r\n „Той е бил освободен условно през декември 2018 г. и сега ще трябва да разберем поредицата от събития, довели до атаката”, допълни Басу. \r\n\r\n Полицията определи атаката като терористично нападение.  В ранния следобед на петък в полицията е получен сигнал за нападение с нож на моста. Органите на реда заварват група мъже, която държи на земята друг мъж. Ситуацията ескалира бързо и полицията открива огън по човека, за когото се предполага, че е нападателят. \r\n\r\n Заподозреният терорист е носил нож и фалшив пояс с експлозиви. По-късно тялото му е било идентифицирано. \r\n\r\n Малко след нападението двама от ранените са починали от раните си.   \r\n \n\t\t\t\t\t\t", "date": "2019.11.30", "title": "Терористът от Лондон бридж се оказа бившия затворник Усман"}
{"url": "http://www.bnews.bg/article/264595-nov_trus_v_gartsiya", "text": "\n Ново земетресение е регистрирано в Гърция тази нощ. Земният трус е бил със сила 4.5 по Рихтер и е с епицентър близо до град Ламия. Това съобщават от Европейския сеизмологичен център. \r\n\r\n Трусът е усетен в 22.46 часа. Засега няма информация за пострадали, жертви или материални щети. \r\n\r\n Припомняме, че в сряда силно земетресение разтърси гръцкия остров Крит. То бе с магнитут 6.1. \r\n \n\t\t\t\t\t\t", "date": "2019.11.30", "title": "Нов трус в Гърция"}
{"url": "http://www.bnews.bg/article/264587-napadenie_s_nozh_v_haga_trima_raneni", "text": "\n Трима души са били ранени при нападение с хладно оръжие в оживен търговски район в холандския град Хага, съобщава местната полиция, цитирана от „Ройтерс”. \r\n\r\n Според холандски медии жертвите са били намушкани в района на „Хроте маркт”. \r\n\r\n В специално изявление органите на реда са съобщили, че на мястото има спешни екипи. \r\n\r\n В друго свое съобщение полицията на Хага казва, че издирва мъж на възраст между 45 и 50 години, който според описанието е със северноафрикански произход. Облечен е със сив анцуг. \r\n\r\n Говорителка на полицията е съобщила по телефона за АП, че за момента не е ясно дали става въпрос за тероризъм. \r\n\r\n Нападението е извършено в момент, когато главната улица в Хага е била пълна с хора, дошли да пазаруват изгодно, възползвайки се от \"черния петък\". \r\n\r\n Атаката е извършена само няколко часа след подобно нападение в британската столица Лондон. \r\n \n\t\t\t\t\t\t", "date": "2019.11.30", "title": "Нападение с нож в Хага, трима ранени"}
{"url": "http://www.bnews.bg/article/264600-bomba_tv_evrokom_v_patriotichna_shema_za_svalyaneto_na_borisov", "text": "\n Гнусна схема за свалянето на Борисов лъсна на светло около сваленото внезапно и без предупреждение от ТВ Евроком предаване \"Бареков и Байрактаров без цензура\". Лансираната теза, че предаването е свалено за неплатени сметки бе много удобна за прикритието на истинските планове и намерения, които внимателен прочит на събитията и фактите очертават. \r\n\r\n Всъщност цялата схема на практика лъсна след вчерашното участие на журналиста Димитър Байрактаров в предаването на Сашо Диков- \"Евродикоф\". Първоначалния план е на Байрактаров да бъдат дадени 42 секунди за право на отговор, в които той едва ли можеше да каже нещо съществено, но егоцентризма на Диков доведе до първата съществена грешка, която се изразява в това, че Диков остави Байрактаров да говори и след дадените 42 секунди, в които опитния журналист дръпна завесите на схемата пред слисания поглед на Сашо Диков. \r\n\r\n Естествено всеки нормален човек би си задал въпроса - С какво пък толкова е пречело предаването на Бареков и Байрактаров? Основателен въпрос. Няколко факта по този него не са излишни. Първо- Бареков и Байрактаров, освен, че са опитни журналисти са и хора със сериозен политически опит и анализаторски умения. Второ- двамата разполагат със страшно много информация. Трето- това предаване бе единственото, което не бе подвластно на Евроком, както и на партийни и олигархични фактори. Четвърто- именно това предаване показа истинското лице на НФСБ и ВМРО. Това са само няколко от нюансите поради, които е трябвало да бъде премахнато. \r\n\r\n Веднага след отстраняването на Бареков и Байрактаров влиза в ход и плана диктуван от Каракачанов и Симеонов, както и олигарсите Цветан Василев, Прокопиев и неговата партия Да България. Тук е редно да отворим скоба и да допълним, че в Евроком вече има инсталирано предаване на ДБ в лицето на Иво Божков, а предстои и съвсем скоро на екран да се появи и друг приближен водещ в лицето на Милен Цветков. \r\n\r\n Веднага някой ще опонира, че опозицията в лицето на БСП също има сериозно присъствие в Евроком! Така изглежда на пръв поглед, но това просто допълва щрихите в плана, тъй като изявите на опозицията са главно в предаването \"Политика и спорт\", което е с много ниска гледаемост, както и в предаването на Николай Колев, което е за пълнеж на ефирно време.  \r\n\r\n        И така докато Каракачанов омайва Борисов, кабеларката вкарва в ход целия си ресурс за оплюване и дескридетирането персонално на Борисов, като същевременно лъска имиджа на Каракачанов и Симеонов по много елегантен начин. Способът е чрез внушение! Много показетелно в тази посока е предаването на Люба Кулезич, която даде ефир от цял час на омразния на обществото убиец Джок Полфрийман. \r\n\r\n Обърнете внимание! През цялото време убиеца нападаше Каракачанов и ВМРО. Беше приложен стария метод на бившата ДС - оплювания от злодей да се превърне в белия светец. Именно това беше и целта от участието на убиеца Джок Полфрийман. Естествено втората част на предаването си Кулезич посвети на подобаващото оплюване на Борисов. \r\n\r\n Няма как да не споменем, че предходния епизод Любица Кулезич осигури отново един час на олигарха Цветан Василев, при това на живо. Това, което хората не знаят е, че Евроком не би могла да финансира подобен план, ако не е осигурено подобаващ финансов ресурс, а той вече осигурен от изключително забогателия Каракачанов, Симеонов и тук е редно да включим отстранения Цветан Цветанов во главе с Прокопиев и банкера беглец Цветан Василев. \r\n\r\n Вероятно вече се досещате и започва да ви просветва, че са впрегнати огромни финансови ресурси, а Евроком е само базисна точка на мръсния заговор. Няма как да не отдадем заслужената похвала на Каракачанов и Джамбазки, които умело успяха да омаят Борисов с клетви за вярност, докато Каракачанов със силата на цялата власт предоставена именно от Борисов трупаше несметни богатства през министерствата на отбраната и екологията. \r\n\r\n Едва ли някой, освен Бареков и Байрактаров се е замислял защо министър Нено Димов, който сътвори поредица от зулуми и осигури водния режим на Перник, остава непоклатим на поста си. Съдбата на държавата е поставена на карта! Планът предвижда Каракачанов да е премиер, Симеонов председател на Народното събрание, а Цветанов, Прокопиев и Цветан Василев ще играят ролята на сиви кардинали. \r\n\r\n Тук отново ще трябва да отворим скоба и да обясним, че именно за това Валери Симеонов бе инсталиран на поста зам.-председател на Народното събрани, за да може след това да се казва, че той има необходимия опит за поста председател на Народното събрание. Веднага някой ще опонира, че е необходим нова патерица, за да се осигури мнозинство в Народното събрание. \r\n\r\n Патерицата вече се освети! О, не, това не е Слави Трифонов ! Патерицата е партията на Петър Москов КОД, за чието развитие е ангажиран лично Цветан Цветанов. \r\n\r\n Каракачанов и сие вече са успели да овладеят и медиите БТВ и Канал 3, както и до голяма степен БНТ и БНР. В допълнение към тях трябва да прибавим и кабеларките СКАТ и България 24 на ВМРО. Виждате, че е оформена доста сериозна медийна мощ, но малко хора знаят, че именно тези медии под зоркия поглед на Валери Симеонов ударно подготвят нов закон за медиите, чрез който ще се превърнат в истинско атомно оръжие именно срещу Борисов и малкото медии, които са на негова страна. \r\n\r\n Някой ще попита каква е ролята на ДПС? Този път ДПС няма роля, колкото и странно да ви звучи. Самото ДПС бе също добре приспано от същия Каракачанов, който покриваха. Оказва се като че ли, че Борисов и ДПС са създали собствения си убиец в лицето на Каракачанов, който добре ги е омаял, докато хитро е оплитал мрежите си със Симеонов, Цветанов и останалите. \r\n\r\n Волен Сидеров бе на път също да провали тези планове, като многократно предупреждаваше Борисов, но и него го постигна съдбата на Бареков и Байрактаров. Сидеров бе набързо премахнат от власт в парламента, а партия Атака е отстранена от коалицията \"Обединени патриоти\". Припомняме, че мястото за зам,-председател на Народното събрание се полагаше именно на Атака. \r\n\r\n По всичко личи, че съвсем скоро има реална опасност България да попадне в ръцете на изключително безкрупулни хора като Каракачанов и Симеонов, които вече са и много богати, както и в ръцете на Цветан Цветанов, Прокопиев и Цветан Василев. Осъзнаваме, че всичко, което излагаме ще бъде определено като евтина конспирация и фантазии, но много скоро времето ще потвърди всичко написано сега, освен ако не бъдат взети своевременно мерки!  \r\n\r\n Следва продължение.   \r\n \n\t\t\t\t\t\t", "date": "2019.11.30", "title": "Бомба! ТВ Евроком в патриотична схема за свалянето на Борисов!"}
{"url": "http://www.bnews.bg/article/264596-napadatelyat_na_lekarite_v_bolnitsa_sv_anna_bivsh_politsay_i_kriminalno_proyaven", "text": "\n Този петък станахме свидетели на случай на брутална агресия срещу лекари в столичната болница \"Св. Анна\". Пациент удрял, душил и обиждал медици. Две лекарки са пострадали, едната – доста тежко. \r\n\r\n Нападнатата вчера лекарка, чието състояние бе изключително тежко, вече е стабилизирана. Няма опасност за живота ѝ, но възстановяването ѝ ще бъде дълго, защото е получила тежки травми, тъй като са ѝ блъскали главата в стената, заяви за bTV говорителят на болничното заведения Антон Луков. \r\n\r\n Тя е в реанимация, достъп до нея има само лекуващият ѝ лекар.  \r\n\r\n Нападателят Здравко Инджов е добре познат на полицията в Сливен. Първо като бивш служител,после като криминално проявен.Срещу него има досъдебни производства за хулиганство и закана за убийство.Въпреки че прокуратурата иска Инджов да остане в ареста,той е освободен.По-късно и домашният арест е заменен с подписка. \r\n\r\n „По принцип е завършил, как се водеше, спортна академия, беше републикански шампион в юношеска възраст, по многобой. После работеше в полицията,после изкара курсове и се занимава с различни строителни дейности. Към мен винаги е бил внимателен,услужлив и учтив,оттам нататък какви са отношенията му с другите хора,оставям те да си споделят\", споделя Маргарита Димитрова, съседка на нападателя. \r\n\r\n Жената разказва,че Инджов има добри отношения със съседите,а на нея помагал ежедневно. \r\nИнджов е напуснал системата на МВР през 2009 г. \r\n\r\n Нападението е травмирало медиците в болница „Св. Анна”. \r\n\r\n „Лекарите са изключително възмутени и притеснени, но работят защото това е техен дълг. Това не е първият такъв случай на насилие срещу лекари в България, нито в болница.”, каза говорителят на болницата Антон Луков. \r\n \n\t\t\t\t\t\t", "date": "2019.11.30", "title": "Нападателят на лекарите в болница „Св. Анна” – бивш полицай и криминално проявен"}
{"url": "http://www.bnews.bg/article/264591-pravoslavnata_tsarkva_otbelyazva_andreevden", "text": "\n Православната църква почита на 30 ноември паметта на Св. Апостол Андрей Първозвани. Според поверието, той пръв от апостолите е бил повикан да тръгне след Христа, пише БГНЕС. \r\n\r\n Българският народ отбелязва Андреевден като празник на семето (зърното). Този ден се свързва с разбирането, че светлината в денонощието започва да расте – наедрява, затова някъде се нарича Едреевден, а слънцето да помръдва „както пиле в яйце”, всеки ден по-малко денят се увеличава колкото с просено зърно. Макар и оскъдна, надеждата за светлина внася свежест и ведрина в душите на хората. \r\n\r\n На особена почит на този ден са младите булки, а именно на тях се пада ритуалът с хвърлянето на варените семена, та както бързо наедряват те, тъй и булките да пълнеят с новите рожби \r\n\r\n На трапезата на този ден трябва да присъства жито, боб, леща, грах, просо или ечемик. \r\n\r\n Имен ден празнуват Андрей, Андриян, Андрея, Андро, Храбър, Храбрин, Силен, Дешка, Първан и други. \r\n\r\n Името на Св. Андрей често се среща в Евангелието. За него се споменава в разказа за нахранването на народа с пет хляба. От ранни години Андрей жадувал за божествената истина и когато Йоан Кръстител се явил в Юдея, той станал един от неговите ученици. \r\n\r\n  Андрей стоял на брега на Йордан, когато Йоан Предтеча, посочвайки на народа минаващия Исус, казал: „Ето агнецът Божий!”. Като чул тези думи, Андрей тръгнал подир Спасителя и прекарал с него целия ден. След това отишъл да намери брат си Симон (Петър) и му съобщил радостната вест: „Намерихме Месия!” и го довел при Христа. \r\n\r\n Двамата братя продължавали своя предишен живот и се занимавали с риболов. Те били родом от Витсаида. По-късно Спасителят ги видял веднъж на Галилейското море и им казал: „Вървете след мене и аз ще ви направя ловци на човеци”. Оттогава те навсякъде следвали Христос и били свидетели на неговите чудеса, смърт и възкресение. \r\n\r\n Според народното вярване Андреевден се нарича още и Мечкинден. Легендата разказва, че свети Андрей единствен от апостолите нямал празник, та възседнал една мечка и отишъл при Бога. Господ му казал „Който тебе не празнува, да го язди твоя кон”. \r\n\r\n Затова на 30 ноември в определени региони на България варят царевица и я прехвърлят през комина, като викат: „На ти, мечко, варен кукуруз, да не ядеш суровия и да не ядеш стоката и човеците”. \r\n\r\n Традицията повелява сутринта рано да се взима от наедрялото зърно и да се хвърли в камината – нагоре, за да растат високо всички житни растения и да са едри като набъбналата царевица. \r\n \n\t\t\t\t\t\t", "date": "2019.11.30", "title": "Православната църква отбелязва Андреевден"}
{"url": "http://www.bnews.bg/article/264599-biser_petkov_e_kurbanat_na_pravitelstvoto", "text": "\n Председателят на КТ Подкрепа Димитър Манолов и зам.-председателят на Българската стопанска камара Димитър Бранков, коментираха пред БТВ, че не знаят какви са причините за изненадващото отстраняване на социалния министър Бисер Петков. \r\n\r\n Късно снощи от Министерски съвет бе получено съобщение, че премиерът Бойко Борисов е поискал и получил оставката на Бисер Петков. \r\n\r\n \"Изненадан съм, но не до край, можеше да се предположи\", каза Манолов, загатвайки, че е имало вероятно някаква причина за това премиерът да поиска оставката на Петков. \r\n\r\n Бисер Петков отдавна е на точката на дузпата, може да се мисли, че сега сме в бюджетна процедура, стратегията за детето и други причини. Опитвам се да го погледна в по-политически контекст. Обикновено след избори някой началник винаги дава фира, въпросът е кой да е той. При това, което става в Перник, логично е да е министърът на регионалното развитие (Петя Аврамова), но тя е политически фактор, а Петков не е, и понеже трябва да има курбан, защо да не е социалният министър\", анализира Димитър Манолов. \r\n\r\n По думите му, министърът е имал душмани и в кабинета и в собственото си ведомство. \r\n\r\n Манолов смята, че Бисер Петков \"не умее да бие тъпана и дори да свърши нещо добро, няма душевността да си прави пиар\". \r\n\r\n Бранков от своя страна посочи, че сферата е тежка - социално подпомагане, осигуряване, пазар на труда, доходи, ТЕЛК, болнични. \"Движението не може да се очаква само от министър Петков, а за координираност поне на три министерства\", каза Бранков. \r\n\r\n И двамата са категорични, че Бисер Петков не е виновен за проблема с болничните и за скандала с втората пенсия. \r\n \n\t\t\t\t\t\t", "date": "2019.11.30", "title": "Бисер Петков е \"курбанът\" на правителството"}
{"url": "http://www.bnews.bg/article/264588-namalyavat_shansovete_za_otkrivane_na_novi_otseleli_ot_zemetresenieto_v_albaniya", "text": "\n Загиналите от опустошителното земетресение в Албания вече са 49, а ранените около 2000.  \r\n\r\n Надеждите да се открият нови оцелели под развалините вече са изключително слаби, но търсенето ще продължи, докато все още има хора в неизвестност, а те в момента са десетки, затова спасителните операции продължават в огромни мащаби, разкри журналистът Росен Цветков, който пристигна в Дуръс няколко часа след разрушителния трус.  \r\n\r\n Спасителните работи се затрудняват и от вторичните трусове, някои от които са от 5 по Рихтер. \r\n\r\n За щастие, нашите сънародници в Албания не са пострадали. Повечето от тях са успели да се изнесат от района на Дуръс. Днес са пристигнали и помощи от българския Червен кръст.  \r\n\r\n Най-големият проблем на хората там сега е, че голяма част от тях нямат домове и живеят на палатки, а идва зимата. Някои са настанени в хотели в района. Прогнозите на албанските власти са, че ще им трябва около година, за да изградят нови домове за тези, които са загубили къщите си.  \r\n\r\n Сред жертвите на бедствието е и годеницата на сина албанския премиер Еди Рама. 24-годишната Кристи Речи е била погребана вчера заедно с родителите си и брат си. \r\n\r\n Междувременно операциите продължават. Но спасителните екипи са ограничили усилията си до рухнал хотел в Дуръс.  Местните всеки ден изживяват ужаса наново, защото вторичните трусове продължават. \r\n\r\n След България, Хърватия също отпуска помощ за пострадалия район - от 135 хиляди евро. Папа Франциск направи дарение от 100 000 евро, а фондация „Отворено общество\" отпуска половин милион долара. \r\n \n\t\t\t\t\t\t", "date": "2019.11.30", "title": "Намаляват шансовете за откриване на нови оцелели от земетресението в Албания"}
{"url": "http://www.bnews.bg/article/264602-obedinenite_fenove_na_botev_otgovoriha_suho_i_kategorichno_na_samuilov_klubat_e_v_regres_izpalnyavayte_si_angazhimentite", "text": "\n Феновете на Ботев отговориха на изявлението на собственика на клуба Георги Самуилов отпреди няколко дни. Привържениците твърдят, че задълженията на “жълто-черните” нарастват вместо да се покриват и призоваха да не се прехвърля вината “от болната глава на здравата”. \r\n\r\n \r\n \r\n \r\nУВАЖАЕМИ ГОСПОДИН САМУИЛОВ, \r\n \r\nВ отговор на Вашето “изявление към ботевистите”, с пълното съзнание за отговорността, която носим, заявяваме следното: \r\nС Договор от 30.08.2018 год., Еф Ес мениджмънт ЕООД с регистриран капитал от 2 лв. придоби 60% от капитала на ПФК Ботев АД при условия: да развива и финансира ПФК Ботев АД; да изгради стадион “Христо Ботев“, съгласно одобрения от Община Пловдив инвестиционен проект, да разработи стратегия и план за развитие на ПФК Ботев АД. \r\nПетнадесет месеца по-късно не е започнало изпълнението на тези ангажименти. Състоянието на клуба е по-лошо от това, в което го поехте. \r\nЗадълженията нарастват, вместо да се покрият; освобождават се масово футболистите, както и треньорите, които бяха доведени през лятото, лицензирането за следващата спортно-състезателна година е проблемно; школата е в регрес; годината ще е отрицателна, а не нулева, и т. н. Решаването на най-големия проблем на клуба – строежа на стадион “Христо Ботев“, отлагате до развалянето на концесията. \r\nЗаявяваме Ви, че намерението за скрита приватизация на стадиона е категорично недопустимо. По тези причини, опитът Ви, чрез обръщението да се прехвърли вината от болната глава на здравата е твърде наивен. Като сериозен бизнесмен Ви призоваваме да изпълнявате ангажиментите си по горепосочения договор. \r\n \r\nС уважение, \r\n \r\nСДРУЖЕНИЕ ПФК БОТЕВ \r\nКЛУБ НА ПРИВЪРЖЕНИЦИТЕ НА БОТЕВ ПЛОВДИВ \r\nОБЕДИНЕНИ ФРАКЦИИ BULTRAS \r\n  \r\n \n\t\t\t\t\t\t", "date": "2019.11.30", "title": "Обединените фенове на Ботев отговориха сухо и категорично на Самуилов! Клубът е в регрес, изпълнявайте си ангажиментите! "}
