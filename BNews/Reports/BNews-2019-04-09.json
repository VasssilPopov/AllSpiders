{"url": "http://www.bnews.bg/article/259444-rumen_radev_i_mishel_aun_obsadiha_direktna_avioliniya_mezhdu_balgariya_i_livan", "text": "\n България високо цени и подкрепя усилията на Ливан за внасяне на баланс, за конструктивност, диалог и търсене на мирно решаване на проблемите в региона на Близкия Изток. Това заяви държавният глава Румен Радев в Бейрут на съвместна пресконференция с ливанския си колега Мишел Аун, по чиято покана българският президент е на официално посещение в Ливанската република. В арабската държава президентът е придружаван от бизнес делегация и представители на изпълнителната власт и научните среди. \r\n\r\n Двамата държавни глави бяха единодушни, че миграционната криза е въпрос на сигурността не само за страните от региона, но и за Европа. \"България ще продължи да бъде част от усилията в ЕС за оказване на съответната финансова помощ и подкрепа на Ливан и разбира какво предизвикателство за социалните системи в страната са огромният брой мигранти, заяви Румен Радев и подчерта, че Европа трябва да се ангажира по-активно с проблемите не само на страните, от които идват мигранти, но и на транзитните държави. \r\n\r\n \"Финансовата подкрепа е много важна, но тя не е достатъчна, ЕС трябва да се ангажира повече с гарантиране на сигурността и стабилността в региона, за да могат инвестициите в икономика, образование и здравеопазване да са максимално ефективни\", заяви Румен Радев. Той посочи, че сирийските бежанци трябва да се върнат по домовете си, но трябва да се гарантира стабилна среда за този процес. \r\n\r\n България и Ливан имат добро сътрудничество в сферата на сигурността и ще продължат обмена на информация и партньорството в борбата с тероризма, радикализма, нелегалната миграция, подчерта Румен Радев. \r\n\r\n Румен Радев и Мишел Аун изтъкнаха приятелските отношения между двете страни и историческите връзки като добра основа за задълбочаване на двустранното партньорство в икономиката, науката и образованието. За България Ливан е врата към Близкия Изток - регион, където прякото присъствие невинаги е възможно, а България може да е мост за Ливанската република към европейските пазари, заяви Румен Радев. Президентът изтъкна, че има потенциал за растеж на стокообмена между двете държави, достигнал 175 млн. долара през миналата година. \r\n\r\n Продължаваме да работим за по-голяма транспортна свързаност, защото нашите отношения имат бъдеще, когато младите ни хора и бизнес среди могат да общуват по-често и по-свободно, заяви българският държавен глава. Румен Радев и Мишел Аун акцентираха върху необходимостта от откриване на директна въздушна авиолиния между България и Ливан, като най-ефективна мярка за насърчаване на туризма, икономическия и културен обмен. \r\n\r\n Българският президент призова за взаимни инвестиции и съвместни производства между двете държави и даде пример с успешните ливански инвестиции у нас. \"България може да бъде много полезна в редица инфраструктурни проекти, които предстои да се реализират в Ливан\", заяви Румен Радев, като открои доказания опит на български фирми в арабската република в сферата на строителството, хидро-техническите съоръжения, енергетиката. Двамата президенти подчертаха традиционно добрите връзки между двете държави и в образованието, културата, туризма. \r\n\r\n Визитата започна с церемония по посрещане на Румен Радев и съпругата му Десислава Радева в президентския дворец. Държавните глави на България и Ливан проведоха среща \"на четири очи\", след което се състояха пленарните разговори между двете официални делегации. \r\n\r\n   \r\n \n\t\t\t\t\t\t", "date": "2019.04.09", "title": "Румен Радев и Мишел Аун обсъдиха директна авиолиния между България и Ливан"}
{"url": "http://www.bnews.bg/article/259446-poroshenko_se_izvini_za_predizboren_plakat_s_putin", "text": "\n Президентът на Украйна Петро Порошенко нарече предизборния си лозунг \"Или Порошенко, или Путин\" неудачен, предаде РИА Новости. \r\n\r\n Украинският лидер се извини на украинците, които свързаха с антируските плакати с комика Володимир Зеленски, който спечели на първи тур президентските избори в Украйна и ще се изправи на 21 април на балотаж срещу Порошенко. \r\n\r\n \"Не обвинявам Зеленски, че е агент на Путин и ако някой е подразбрал това, се извинявам\", заяви Порошенко, като нарече опонента си \"добър актьор\". \r\n\r\n Същевременно данни от анкета на социологическия център \"Олександър Разумков\" показват, че повечето украински избиратели, гласували за кандидат-президенти, отпаднали след първия изборен тур на 31 март, смятат да подкрепят във втория тур Володимир Зеленски. \r\n\r\n В първия тур Зеленски получи 30,24 на сто от гласовете, а сегашният президент на Украйна Петро Порошенко - 15,95 процента. Бившата министър-председателка Юлия Тимошенко събра 13,4 на сто, а проруският кандидат Юрий Бойко - 11,67 процента. Балотажът между Зеленски и Порошенко е насрочен за 21 април. \r\n\r\n Шефът на центъра \"Разумков\" Михайло Мишченко заяви в понеделник, че за Зеленски се канят да гласуват 41 от всеки сто избиратели, подкрепили в първия тур Юлия Тимошенко, лидер на партията \"Баткившчина\". Едва 10 на сто от привържениците й смятат да гласуват за Порошенко, цитира \"Известия\" съобщение на украинския сайт \"Лига\". \r\n\r\n Зеленски ще получи и подкрепата на 35 процента от хората, гласували в първия тур за Юрий Бойко, излъчен от партията \"Опозиционна платформа - За живота\". За Порошенко ще гласуват само 2 процента от тях, показва анкетата. \r\n\r\n \"Електоратът на политиците с най-висок рейтинг, които не се класираха за втория тур, е склонен да гласува по-скоро за Зеленски, отколкото за Порошенко\", резюмира шефът на социолозите. \r\n\r\n Позицията на избирателите обаче ще бъде съществено повлияна от призивите на съответния кандидат, допълва Мишченко. \r\n \n\t\t\t\t\t\t", "date": "2019.04.09", "title": "Порошенко се извини за предизборен плакат с Путин"}
{"url": "http://www.bnews.bg/article/259442-ekskluzivno_desislava_ivancheva_se_kandidatira_za_evrodeputat", "text": "\n Подсъдимата за получаване на подкуп Десислава Иванчева ще участва на изборите за европарламент през май като независим кандидат. Това обяви самата тя по време на поредното заседание по делото срещу нея за получен подкуп в размер на 70 000 евро. \r\n\r\n Отстранената кметица на столичния район \"Младост\" ще участва и на местния вот през есента. В тях ще участва и заместничката ѝ Биляна Петрова, която също е подсъдима по делото. Нещо повече - ако Иванчева стане евродепутат, Петрова ще се кандидатира за кмет на \"Младост\", уточниха двете пред журналисти, предаде БНТ. \r\n\r\n Кандидатурата на Иванчева за място в Европейския парламент е издигната от инициативен комитет \"Непослушните\", който днес се е регистрирал в ЦИК с решение №104. Събирането на подписи в нейна подкрепа започна още в сградата на Спецсъда, където се води делото срещу нея.  \r\n\r\n Според инициаторите: \r\n\r\n \"Иванчева несъмнено е най-подходящият кандидат за независим представител на България в Европейския парламент. С досегашната си работа тя доказа, че е човекът, който въпреки мръсните номера на мафията отстоява правата на гражданите. Разобличава измамите. И побеждава!\". \r\n\r\n От комитета изтъкнаха, че в следващите няколко дни имат нужда от подкрепата на още 2500 \"непослушни българи\": \r\n\r\n \"Такива, които въпреки усърдието на статуквото да ни обезвери и да ни направи свои роби, все още не са се отказали, че ще постигнем гражданското общество. Нуждаем се и от съмишленици, които да ни помагат в кампанията. Нуждаем се от Вас, свободни българи. \r\n\r\n \"Тепърва ще събуждаме гражданите. Продължаваме борбата\", заяви самата Иванчева. \r\n\r\n Междувременно днес настъпи неочакван обрат по делото - подсъдимият заедно с нея като посредник при предаването на подкупа Петко Дюлгеров се отрече от показанията си. Той заяви, че е направил такива признания под натиск и защото го посъветвали, че така ще се отърве. \r\n\r\n   \r\n\r\n   \r\n \n\t\t\t\t\t\t", "date": "2019.04.09", "title": "ЕКСКЛУЗИВНО! Десислава Иванчева се кандидатира за евродепутат!"}
{"url": "http://www.bnews.bg/article/259436-metrostantsiya_vasil_levski_proteche_sled_dazhda", "text": "\n Станцията на метрото \"Стадион Васил Левски\" в София протече след дъждовете в столицата. \r\n\r\n Причината за това е реконструкцията на буферния паркинг на булевард \"Драган Цанков\", който ще заработи през месец август. \r\n\r\n От пресцентъра на Столичната община съобщиха, че до края на деня неизправностите ще бъдат отстранени и течът ще бъде овладян. \r\n\r\n Покривът на станцията е направен от поликарбонат и вероятно уплътненията не са издържали, коментира пред Столица.bg шефът на столичния Метрополитен Стоян Братоев. Той допълни, че заради теча не могат да се случат инциденти, тъй като мокрите места са обозначени, а метровлаковете тръгват от сухата страна на перона. \r\n\r\n Това не е първият теч в метрото. Преди време сериозно наводнение имаше и на местростанциите НДК и Джеймс Баучер, а също и на станциите \"Сердика\" и Летище София, но навсякъде проблемите бяха отстранени за кратко време. \r\n \n\t\t\t\t\t\t", "date": "2019.04.09", "title": "Метростанция \"Васил Левски\" протече след дъжда"}
{"url": "http://www.bnews.bg/article/259437-bfs_zabrani_na_kapitana_na_levski_da_igrae_sreshtu_ludogorets", "text": "\n Капитанът на Левски Живко Миланов изненадващо отнесе тежко наказание за поведението си след мача срещу Черно море през уикенда. \r\n\r\n Правата на капитана на клуба бяха спрени за мача с Лудогорец на 14 април заради жестове към феновете на \"моряците\". Същата санкция получава и Радослав Василев от Черно море. \r\n\r\n \r\n\r\n \r\n\r\n \r\n\r\n \r\n \n\t\t\t\t\t\t", "date": "2019.04.09", "title": "БФС забрани на капитана на Левски да играе срещу Лудогорец"}
{"url": "http://www.bnews.bg/article/259443-krisko_glezi_tsveti_s_vakantsiya_v_milano_za_chrd", "text": "\n Рапърът Криско се оказа голям романтик. Изпълнителят сюрпризира приятелката си Цвети, като я заведе на любовен воаяж до Италия, научи HotArena. \r\nМузикантът реши да й поднесе пътешествието като подарък за рождения ден, а щастливата стюардеса направо грееше от щастие на снимките. Двамата разгледаха забележителностите в Милано, като не пропуснаха да се снимат и до голямото виенско колело, пише „България днес”. \r\nДвойката е заедно от няколко години и напук на слуховете, че имат проблеми или че се разделят, те продължават да се носят на крилете на любовта. \r\nПочивката им на Ботуша обаче няма да продължи дълго. Програмата на Криско е доста натоварена и той скоро ще връща към участията си по света и у нас. \r\n\r\n   \r\n \n\t\t\t\t\t\t", "date": "2019.04.09", "title": "Криско глези Цвети с ваканция в Милано за ЧРД"}
{"url": "http://www.bnews.bg/article/259447-prezaredi_balgariya_se_registrira_v_tsik_za_evrovota", "text": "\n Председателят на „Презареди България“ Николай Бареков внесе документите за регистрация на партията в ЦИК за предстоящите избори за Европейски парламент. \r\n\r\n От партията депозираха в избирателната комисия 5555 подписа, но не обявиха кои ще бъдат лицата, поместени в листата. Лидерът Николай Бареков обяви, че засега той няма намерение да се кандидатира отново за евродепутат, но изрази подкрепата си за бившият депутат от „Патриотичния фронт“ в 43 парламент Димитър Байрактаров. \r\n\r\n Според Бареков една от причините да не се коалира с „Атака“ е разпадането на „Обединени патриоти“. \r\n\r\n „Това, което възпираше Волен Сидеров от коалиция с нас, беше фактът, че той не искаше да бъде виновният за разпадането на самата коалиция. Смятам, че т. нар. патриоти са в тежка криза, идеологическа, защото излъгаха своите избиратели. Обещаха едно – друго се случи“, смята той. \r\n \n\t\t\t\t\t\t", "date": "2019.04.09", "title": "„Презареди България“ се регистрира в ЦИК за евровота!"}
{"url": "http://www.bnews.bg/article/259427-plevneliev_v_moya_mandat_byah_svidetel_na_pone_dve_izborni_manipulatsii", "text": "\n Европейските избори ще трасират бъдещето на ЕС и неговата глобална роля, каза президентът на Република България (2012 - 2017г.) Росен Плевнелиев по време на откриването на конференцията на тема \"Заплахата от външна намеса за изборите за Европейски парламент 2019\" в Дома на Европа, предаде \"Фокус\". \"Темата е повече от актуална. Чакат ни решителни избори. Всички ние си даваме сметка за това. Даваме си сметка, също така, че за съжаление, се нагледахме и примерите са много за изборни манипулации\", заяви Плевнелиев. Той посочи, че манипулациите са се случили както вътре в България, така и в чужбина. \r\n\r\n Самият аз бях свидетел на поне две изборни манипулации по време на моя мандат, каза Плевнелиев. \"Те бяха драматични, драстични и вътре в България и никога не бива да забравяме. Вероятно и поради моя мандат е имало, но аз съм прекия свидетел и държа да се проучи\", заяви той. \r\n\r\n Първата афера се казва Костинброд, заяви експрезидентът. \"Тотално анти и противоконституционно действие на журналисти и политически лидери, които в деня на размисъл на българския народ, тогава, когато всички трябваше просто да бъдат оставени да вземат своето отговорно решение за кого да гласуват на следващия ден, цяла България се събуди с отвратителна по своя мащаб изборна манипулация\", посочи още той. По думите му една удобна медия, част от пропагандата на голяма медийна империя, е започнала да бомбардира българския народ в ден за размисъл. \r\n\r\n \"Втората манипулация пред очите ми бе най-голямата кибератака от Русия. Тя е част от руското военно разузнаване. Целта беше да се всее съмнение през 2015 година. Местните избори не бяха важни, но референдумът беше трън в очите. Този референдум означава голяма геополитическа промяна\", каза още Плевнелиев. \r\n\r\n В телевизионно предаване в средата на февруари Плевнелиев отбеляза, че \"през 2015 г. по време на кметските избори, които бяха комбинирани с референдум, срещу България бе извършена най-силната и мощна кибератака, която някога е извършвана на Балканите\". Атакувани така, че да бъдат блокирани, по думите му, са били президентската институция, Министерският съвет, сайтът на ЦИК. Като държавен глава поисках обяснение от всички служби, поисках в рамките на международно разследване да намерим кой извърши тази кибератака срещу България и българската демокрация, целта на която беше да провали едни демократични избори, каза тогава Плевнелиев. Той разкри, че \"с много голяма степен на вероятност на база на писмени документи и доклади, можем да кажем, че зад тази атака стоеше групата Sofacy - Fancy Bears, която се свързва с руското военно разузнаване. За тази група има огромни съмнения, че участва и в манипулирането на избори в САЩ и в открадването на данните на Бундестага и германските депутати\". \r\n \n\t\t\t\t\t\t", "date": "2019.04.09", "title": "Плевнелиев: В моя мандат бях свидетел на поне две изборни манипулации"}
{"url": "http://www.bnews.bg/article/259424-ograbiha_kasa_na_aviokompaniya_na_letishte_sofiya", "text": "\n Ограбeна е каса на авиокомпания, която се помещава на Летище София. Това съобщиха от МВР. Сигналът за липсващите пари е подаден в 1.25 часа тази нощ. \r\n\r\n Разбитата каса се намира в служебното помещение на авиопревозвача на Терминал 1. Установена е липса на пари, но точният размер на откраднатата сума не се уточнява. \r\n\r\n По непотвърдена информация става дума за около 45-50 000 евро. Липсват следи от взлом, както и от разбиване на помещението и на касата.  \r\nВоди се разследване.  \r\n \n\t\t\t\t\t\t", "date": "2019.04.09", "title": "Ограбиха каса на авиокомпания на Летище София"}
{"url": "http://www.bnews.bg/article/259440-palatat_na_banevi_prokalnat_oligarsite_se_razdelyat_s_imenieto_si_v_boyana_za_6_mln_leva", "text": "\n Ще се намерят ли смели мераклии да купят имота на олигарсите Баневи в „Бояна”, питат се мнозина, които са наясно с шаманските увлечения на неговите собственици. Имението беше изкарано за продан от частния съдебен изпълнител Милен Бъзински, който иска за него по-малко от 6 млн. лева. Търгът ще се проведе на 23 април, а огледите започват още от 22 март, научи HotArena.   \r\nЗапознати с разкоша, който се крие зад дувара в Бояна, са изненадани от ниската според тях цена – нищо и никакви си 6 млн. лева. Реалната цена била двойно по-висока, без да се броят направените милионни инвестиции от парвенютата. Според запознати обаче това е стойност, посочена от външни оценители.  Източници нa \"Уикенд\" обясняват, че далеч по-интересно е кой ще се навие да влезе в имота, след като досегашните му обитатели са известни с манията си по разни шамански практики, магии,   \r\nзаклинания и други вещерски забавления  \r\n„И без пари да ми го дават – мерси! – казва бивш служител на Баневи, според който имотът е като излязъл от готически роман и е прокълнат.   \r\nДо печалната продажба от ЧСИ се стигна, понеже фирмата на олигарха „Партнърс комерс”, на която се води имотът, дължи на някакво си  дружество „М. ПЛОД.Б” 15 000 лева. С лихвите обаче те скачат на 100 000 лева. Самата „Партнърс комерс” е собственост на офшорка от Сейшелите, а навремето за неин управител е записан Николай Банев-син. Самият той твърди, че дори не е имал представа за това. Подписът му е бил фалшифициран от собствения му баща!  \r\nЛюбопитен е и начинът, по който олигархът се докопва до къщата в „Бояна”. Имението преди това се владее от бизнесмена Красимир Дачев, който се прочу с мечтата си да стане космонавт на стари години. Неговият  завод „Свилоза” в Свищов обаче има дългове към „Полимери” – Девня. Дългът на Дачев е прехвърлен към друга фирма на комсомолския приватизатор. Така Банев се нанася в „Бояна”, а в касата на „Полимери” не влиза нито стотинка – апропо, тема, по която прокуратурата също би могла да събере доказателства и да го включи в обвинителния акт.   \r\nСлед това започва одиозен ремонт, който според наши източници гълта колосалните 30 млн. лева. За да не дава обяснения пред данъчните за произхода на тези пари, новоизлюпеният милионер обявява дома си за бизнес център. Управителите на фирмите му са накарани да подпишат фиктивни договори за наем. „Уикенд” надълго и нашироко вече обясни, че Банев така действа и към другите си луксозни играчки - леки коли, самолет и т.н. Те са регистрирани като фирмена собственост или   \r\nлизингът им се изплаща от компаниите на олигарха. \r\nБанев се заселва в „Бояна” през 2006 г. Тогава е приватизирана и филмовата студия, с която граничи имотът му. След това между съседигте започва грандиозен спор за три декара земя. Те са на кинаджиите, но Банев лека-полека започва да ги окупира след 2009 г. В началото дори води благи разговори, че уж ще купи въпросните декари, ама след 20 години. Земята му била нужна, за да прокара през нея пътека към своята хеликоптерна площадка.  \r\nБанев обаче е щедър на приказки и стиснат да дава пари и в един момент инсталира паянтов зайчарник на чуждата земя. След това е изкопана и една дупка, която според приватизатора от Любимец, е развъдник на риби. Риби в нея, разбира се, никой не е виждал, но затова пък се заселили жаби. Незаконните строежи на Банев са увенчани и с незаконна ограда, зад която са интегрирани чуждите три декара.  Накрая на кинаджиите им писва и викат полиция. Олигархът контрира и също наема частни охранители. Разправията стига до столичното кметство. Въпреки че има заповед незаконните Баневите градежи да се премахнат, той не ги събаря, а наема частни охранители, които да ги пазят.   \r\nПрез 2013 г. в Шесто РПУ е образувана и преписка № 16248. за скандала в „Бояна”, но в интерес на истината полицаите не са много наперени срещу Николай Банев, а напротив, по-скоро му помагат. Твърдят, например, че някаква си фирма „Къмпъни билд комерс” била „стопанин” на трите декара. Най-накрая едва наскоро „Ню Бояна Филм” си върна заграбената земя. Отново след мощни скандали, сблъсъци между охранители и всякакви панаири. \r\n \n\t\t\t\t\t\t", "date": "2019.04.09", "title": "Палатът на Баневи – прокълнат! Олигарсите се разделят с имението си в „Бояна” за 6 млн. лева"}
{"url": "http://www.bnews.bg/article/259434-stoyanka_mutafova_ot_10_godini_slagam_filari", "text": "\n „От десет години заедно с Муки си слагаме филъри с хиалурон, като това се прави на всеки шест месеца. Първо тя си сложи и като видях колко добре й стои, реших и аз да опитам. \r\nИ така се почна, но не съжалявам, човек трябва да се поддържа на всяка възраст”, споделя голямата Стоянка Мутафова, научи HotArena. \r\nТеатралната прима, която и на 97 години не спира да работи, продължава с турнето си по повод представянето на книгата, написана от красивата й дъщеря Мария Грубешлиева. \r\n\r\n „Дъщеря ми е много талантлива като автор. Метнала се е на баба си — Мария, на нея е и кръстена”, споделя още Мутафова, горда с биографията си „Добър вечер, столетие мое”. \r\n\r\n 97-годишната актриса не пропуска да се поглези с козметични процедури и във всеки един момент до нея е и талантливият гримьор Кирил Гуцов. \r\n\r\n „Винаги ме прави хубава, радвам му се”, споделя за ВИП майстора на макиажа Стоянка Мутафова, пише \"България днес\". \r\nГолямата актриса продължава да обикаля страната и на 12 април ще бъде в Асеновград. \r\n„Елате в 17:30 часа в читалище „Родолюбие”. С Муки и Евгени Боянов, който ще е водещ, ще поговорим за живота ми и театъра — преди и сега”, покани зрителите Мутафова. \r\nТези дни се очаква и завръщането на младежката любов на Мария Грубешлиева — Павлин Руменов, който живее при децата си в САЩ. \r\n„Аз повече и от Муки се радвам на любовта им. Както се казва – приятелството ръжда не хваща, старата любов – също”, смее се Мутафова. \r\n \n\t\t\t\t\t\t", "date": "2019.04.09", "title": "Стоянка Мутафова: От 10 години слагам филъри"}
{"url": "http://www.bnews.bg/article/259426-otide_si_aktyorat_siymor_kasal", "text": "\n Актьорът Сиймор Касъл, снимал се във филми на Джон Касавитис и Уес Андерсън, почина на 84-годишна възраст. \r\n\r\n Дъщеря му Дилин Касъл Мърфи каза, че баща й починал обграден от семейството си вследствие на усложнения от болестта на Алцхаймер. \r\n\r\n С характерния си глас той винаги впечатляваше, независимо колко голяма е поверената му роля. Той партнира на Джина Роуландс във филма \"Мини и Московиц\" на Джон Касавитис и е в образа на лекаря на персонажа на Джийн Хекман в \"Кланът Тененбаум\" на Уес Андерсън. \r\n\r\n Сиймор Касъл е роден в Детройт и като дете често пътува с майка си, която е актриса в бурлески. По-късно се установява в Ню Йорк, където лансира актьорската си кариера, продължила 60 години и свързана с участието му в над 100 филма. Там среща Джон Касавитис. Това слага началото на дългогодишното им приятелство, пишат от БТА. През 1959 г. заминава за Лос Анджелис, където живее в къщата за гости на Касавитис и Роуландс. \r\n\r\n Сиймор Касъл дебютира като актьор във филма \"Сенки\" (1958) на Касавитис. Снимал се е също във филмите му \"Лица\", \"Убийството на китайския букмейкър\", \"Любовни потоци\". Работата му с Касавитис привлича вниманието на други режисьори и Касъл участва в \"Конвой\" на Сам Пекинпа и \"Последният магнат\" на Елия Казан. Снимал се е също в лентите \"Дик Трейси\", \"Белият зъб\", \"Неприлично предложение\", \"Меден месец във Вегас\". Известен е също с това, че измисля псевдонима Слаш на китариста на \"Гънс ен роузис\" Сол Хъдсън, който като дете бил приятел с неговия син. \r\n\r\n По-късно се снима във филми на Уес Андерсън, сред които \"Колежът Ръшмор\" и \"Морски живот със Стив Зису\". Андерсън заяви през 2009 г., че Касъл е сред любимите му актьори и че първо го срещнал като негов фен. \r\n\r\n \"За мен е сбъдната мечта да стана актьор\", довери Касъл пред \"Лос Анджелис таймс\" същата година. \r\n \n\t\t\t\t\t\t", "date": "2019.04.09", "title": "Отиде си актьорът Сиймор Касъл"}
{"url": "http://www.bnews.bg/article/259425-rumen_radev_pristigna_v_beyrut", "text": "\n Президентът Румен Радев пристигна на официално двудневно посещение в Бейрут. Българският държавен глава е в Ливанската република по покана на своя колега Мишел Аун, съобщиха от пресслужбата на \"Дондуков 2\". \r\n\r\n Радев и съпругата му Десислава бяха посрещнати с официална церемония в президентския дворец. Двамата държавни глави проведоха среща \"на четири очи\", след което ще се състоят пленарни разговори между водените от тях делегации. \r\n\r\n Сред темите на разговорите по време на визитата ще бъдат възможностите за увеличаване на стокообмена между България и Ливан, задълбочаване на сътрудничеството между двете страни в областта на инфраструктурата, енергетиката, земеделието, образованието, туризма, както и справянето с миграционния натиск. \r\n\r\n В Бейрут държавният глава ще открие Ливанско-български бизнес форум. Той ще се срещне и с българи, които живеят в Ливан, и с ливански граждани, които са учили у нас. \r\n\r\n Предвидени са и срещи с министър-председателя на Ливанската република Саад Харири и с председателя на Ливанския парламент Набих Бери. \r\n\r\n На 10 април в Бейрут Румен Радев ще поднесе венец пред Мемориала на мъчениците, където ливанската общественост почита своите герои от борбите за независимост. \r\n \n\t\t\t\t\t\t", "date": "2019.04.09", "title": "Румен Радев пристигна в Бейрут"}
{"url": "http://www.bnews.bg/article/259435-i_delyan_dobrev_podade_ostavka", "text": "\n Делян Добрев подава оставка като народен представител в 44-тото Народно събрание, съобщиха от пресцентъра на ГЕРБ. Той е взел това решение след разговор с лидера на партията и министър-председател Бойко Борисов. \r\n\r\n \"С поредната фалшива новина чашата на търпението ми преля - не искам повече името ми и това на ГЕРБ да бъдат петнени\", коментира Добрев. \r\n\r\n Той аргументира личния си акт и като знак на солидарност със своите колеги, които спазиха моралния стандарт на ГЕРБ и напуснаха постовете си само заради съмнения, се казва още в съобщението на ГЕРБ. \r\n\r\n Преди дни сайтът \"Биволъ\" публикува свое разследване, според което кумовете на Добрев от Хасково са успели да придобият два апартамента в столичния квартал \"Манастирски ливади\" на цени от 288 - 315 евро.  Според данните в Имотния регистър семейството на Евгени Консулов (бивш зам.-кмет на община Хасково) е придобило два апартамента в строяща се към 2016 г. сграда на ул. \"Иван Сусанин\". Жилищата са с площ от 73 и 56 кв.м., а декларираната цена на сделката - 41 115 лв. в първия случай и близо 35 000 лв. във втория. \r\n\r\n В същия ден през септември 2016 г. е изповядана и още една имотна сделка в същата сграда - купувач този път е Даниел Гаргов, общински съветник от ГЕРБ-Хасково и съпруг на братовчедката на Делян Добрев. Гаргов купува два апартамента: един с площ 284 кв.м., втори - 42 кв.м. и три гаража от 17 квадрата. Общата декларирана сума е 201 900 лв., по 273 евро на кв.м. \r\n\r\n През 2018 г. двата апартамента и трите гаража са продадени от братовчедите на Добрев на фирма, собственост на неговата майка за 400 000 лв., сума, която надвишава с 13 хиляди лева данъчната оценка на жилищата. \r\n\r\n В края на 2017 г. връзките на Делян Добрев с лица на ключови позиции в местното управление беше използвано като повод за искане на оставката му от страна на БСП. Тогава лично Борисов се намеси и поиска депутатът да подаде оставка. Той го направи, но тогава парламентарната група, ръководена от Цветан Цветанов, го защити и отказа да гласува \"за\" прекратяването на мандата му като народен представител. \r\n\r\n По-рано днес, отново заради публикация в медия за придобита къща, построена на земеделска земя, оставка подаде и зам.-областният управител Томи Николов. Според информацията той и жената, с която живее - Ивелина Джартова - член на Столичния общински съвет от ГЕРБ, са я построили незаконно. Къщата се намира върху земеделска земя в село Сеславци в столичния район \"Кремиковци\", на който Николов е бил кмет от 1999 до 2007 година. Той е член на ГЕРБ. \r\n\r\n Междувременно се разигра странна ситуация с още една оставка, свързана с ГЕРБ - тази на кмета на Созопол Панайот Рейзи. Първоначално управляващите обявиха, че обвиняемият за присвояване на 2 млн. лева се оттегля както от партията, така и от поста си в местната власт. Няколко часа по-късно обаче самият той заяви, че напуска само партията и не се смята за виновен за деянията, за които е разследван. \r\n\r\n Вчера след заседанието на КСНС при президента, премиерът заяви, че заради Апартаментгейт, без още да са се произнесли институциите, са си \"заминали\" много хора от ГЕРБ - председател на ПГ, на комисия, депутати... министър един, втори зам.-министър, може да си отиде още един министър, ако се установи нарушение\". Борисов благодари на медиите, \"че са излезли и са показали истината\". \r\n\r\n \"Колегите от БСП при такава ситуация казват, като се произнесат институциите, ще вземем решение. Ние взехме оставките и без да са се произнесли\", подчерта той. \r\n \n\t\t\t\t\t\t", "date": "2019.04.09", "title": "И Делян Добрев подаде оставка!"}
{"url": "http://www.bnews.bg/article/259432-tsetsi_krasimirova_trenira_boks_video", "text": "\n Бившият модел Цеци Красимирова започна да тренира бокс. Красавицата, която е в усилена подготовка за сватбата си, сподели няколко клипа в Инстаграм, на които тренира на открито с треньор. От качените видеа се вижда, че тя се справя доста добре и очевидно това със сигурност не е първата й тренировка. Само преди няколко седмици Красимирова бе в София, където организира моминското си парти. Тя дойде в столицата с някои от най-близките си приятели и своята дъщеря Джудит. Сватбата на Цеци и американецът Майкъл Струмейтис ще бъде на 12 май в Барселона. \r\n  \r\n\r\n \r\n \r\n \r\n \n\t\t\t\t\t\t", "date": "2019.04.09", "title": "Цеци Красимирова тренира бокс (ВИДЕО)\r\n\r\n"}
{"url": "http://www.bnews.bg/article/259441-ochakvano_chudo_ronaldo_se_vazstanovi_i_patuva_za_amsterdam", "text": "\n Кристиано Роналдо е напълно възстановен и ще се включи в тренировката на Ювентус довечера преди утрешното гостуване на Аякс. Първият четвъртфинал в Шампионската лига е в сряда от 22 ч в Амстердам. \r\n\r\n Роналдо се лекуваше, след като преди 2 седмици напусна мача на Португалия срещу Сърбия (1:1) от европейските квалификации с мускулна травма. Първите информации от Торино бяха, че няма да играе близо месец и вероятно ще пропусне и двата сблъсъка с Аякс. \r\n\r\n Оказва се, че възстановяването е завършено и Кристиано тази вечер ще тренира на \"Йохан Кройф Арена\" наравно с останалите си съотборници. И утре ще играе. \r\n\r\n Португалецът е рекордьор по голове в Шампионската лига, а именно с неговите три попадения в осминафиналите бе извършен страхотният обрат срещу Атлетико - 3:2 общ резултат след 0:2 в първия двубой в Мадрид. \r\n\r\n Друг лидер на Ювентус обаче със сигурност няма да играе в Амстердам. Защитникът Джорджо Киелини пропуска мача с травма. \r\n \n\t\t\t\t\t\t", "date": "2019.04.09", "title": "Очаквано \"чудо\" - Роналдо се възстанови и пътува за Амстердам"}
{"url": "http://www.bnews.bg/article/259433-elen_koleva_s_zhestoka_obida_ot_bivshiya", "text": "\n Нов удар на любовния фронт понесе Елен Колева. Според запознати с личния живот на актрисата, не тя, а кипърското й гадже Андреас е сложил край на връзката им. \r\n\r\n Той я прокудил от дома си в Кипър с думите: \r\n\r\n „Ти си лека жена“, твърдят близки на Елен. Не се знае каква е причината за фаталния край, но имайки предвид палавия нрав на Колева, не е изключена версията за изневяра от нейна страна. Крахът на връзката настъпва преди няколко седмици. Мачото дори не се появи на рождения ден на актрисата. „ \r\n\r\n Елен Колева отпразнува 35 години с шумен купон в София. Празникът бе уважен от куп авери на Елен, но на него не се появи кипърецът Андреас. Това още повече засили слуховете, че двамата вече не са заедно. Всички на купона питаха Елен къде е гаджето й, но тя тактично сменяше темата. Плътно до Колева бе Мариус Куркински. Актьорът е супер близък с Елен. Двамата не спряха да се смеят и забавляват, пише „България Днес“. \r\n\r\n Звездата от „Шивачки“ и Андреас бяха заедно повече от две години, но нещата напоследък зациклят. Елен, която живя при любимия си в Кипър, се изнесе от дома му и се върна в България. Първоначално се смята, че актрисата се е върнала за подготовка на проект, но се оказа, че е в страната за постоянно. Според слуховете Елен била шута на любимия си, която искала бебе, но той се дърпал. Е, явно истината е съвсем друга. \r\n  \r\n \n\t\t\t\t\t\t", "date": "2019.04.09", "title": "Елен Колева с жестока обида от бившия\r\n\r\n"}
{"url": "http://www.bnews.bg/article/259418-30_l_kv_m_dazhd_za_12_chasa_v_sofiya_ostava_dazhdovno_oshte_desetina_dni", "text": "\n Най-много дъжд в цялата страна в последните часове е паднал в София - над 30 литра за 12 часа, показва справка в  достъпните в международния обмен станции на НИМХ. Това е доста повече от половин месечна норма, а преваляванията в Софийско, макар с различна сила, ще продължат и в следващите часове, така че до 24-36 часа ще се акумулират повече валежи от месечното количество, обичайно за април. \r\n\r\n В следващите седмица-две, доминираното през месец март главно от антициклонални гребени време, което вече беше заменено от циклоналната област, донесла валежите, ще се задържи. \r\n\r\n Очакват ни поне 10-15 дни (а вероятно и повече) предимно облачно време, с чести превалявания, понякога и от краткотраен, летен тип. \r\n\r\n До края на тази седмица температурите ще варират около обичайните за периода, с минимални около десетина градуса  и  максимални с няколко градуса по-високи - около и над 15-18 градуса. В местата с валеж те ще остават малко по-ниски, а при прокъсвания на облачността - малко по-високи, до двадесетина градуса. \r\n\r\n През последните дни на тази и първите дни на следващата седмица, според сегашните моделни сценарии слабо ще захладнее, оставайки предимно облачно или със значителна облачност. \r\n\r\n Като предварителен сценарий, поне временно стабилизиране на времето и повече слънце ни очакват към средата на следващата седмица, но периодът е твърде напред във времето, за категорични прогнози: следете ежедневните ни актуални анализи. \r\n\r\n След дългия сух период през март интензивните дъждове в момента продължават \"традицията\" от последните години за едновременна суша и обилни валежи в страната ни. \r\n\r\n Вярата в глобалното затопляне е нещо лично, но фактите са налице: климатът се променя рязко и това очевидно води до силно атомизиране и неравномерно разпределение на валежите у нас, както по периоди, така и по продължителност, но и по разпределение. \r\n\r\n Обилните валежи след дългата суша безспорно са много добри не само за есенниците, но и за трайните насаждения: лозя и овошки, тъй като и в по-дълбокия почвен слой влагата беше изчерпана, поне достъпната за растенията форма. \r\n\r\n Остава да видим и какви валежи ще \"инкасират\" днес останалите части на страната, тъй като, с изключение на някои западни и южни райони, валежи там все още липсват или са съвсем символични. \r\n \n\t\t\t\t\t\t", "date": "2019.04.09", "title": "30 л/кв. м дъжд за 12 часа в София, остава дъждовно още десетина дни"}
{"url": "http://www.bnews.bg/article/259420-tsik_reshi_kak_shte_se_glasuva_s_podvizhna_izbiratelna_kutiya", "text": "\n Централната избирателна комисия (ЦИК) взе решение за реда и правилата за гласуване с подвижна избирателна кутия за избирателите с трайни увреждания, които не им позволяват да напуснат дома си и да упражнят правото си на глас в изборно помещение. \r\n\r\n Условията и редът предвиждат, че такава кутия ще има на територията на всяко населено място не по-късно от 11.05.2019 г., ако има подадени не по-малко от 10 заявления от лица с трайни увреждания, които не им позволяват да упражнят избирателното си право в изборно помещение, но желаят да гласуват, и постоянният им адрес, съответно настоящ адрес е на територията на съответното населено място, уточниха от комисията. \r\n\r\n Заявленията се подават до кмета и трябва да са саморъчно подписани, но може да бъдат подадени от упълномощено лице. Те могат да бъдат изпратени по пощата, факс или чрез електронно заявление със същото съдържание през интернет страницата на общината. Към него трябва да се приложат: копие от документи от ТЕЛК, НЕЛК или медицинска епикриза за здравословното им състояние, които установяват, че заболяването на избирателя е причинило такива увреждания, които не му позволяват да напусне дома си и да се придвижи до избирателната секция самостоятелно или с друго помощно средство. \r\n\r\n След като кметът уведоми РИК за броя подадени заявления, тя със свое решение определя броя на секциите за гласуване с подвижна избирателна кутия. \r\n\r\n Решението на ЦИК сочи още, че когато на територията на една община има няколко населени места, отделна секция за гласуване с подвижна избирателна кутия се създава за всяко отделно населено място, ако има подадени поне 10 заявления от избиратели. \r\n\r\n При градовете с районно деление секциите за гласуване с подвижна избирателна кутия могат да обхващат територията на повече от един район. Иначе, на територията на всеки район се образува отделна секция за гласуване с подвижна избирателна кутия. \r\n\r\n Когато броят на заявленията е по-малко от 10, се образува обща избирателна секция за гласуване с подвижна избирателна кутия, която обхваща територията на няколко съседни административни райони в рамките на града с районно деление. \r\n\r\n Ако има образувана секция за гласуване с подвижна избирателна кутия и е назначена СИК, избирател с трайни увреждания, които не е подал заявление за гласуване в срок, може да подаде заявление до кмета не по-късно от 20.05.2019 г. и се включва в избирателния списък за гласуване с подвижната избирателна кутия. \r\n\r\n   \r\n \n\t\t\t\t\t\t", "date": "2019.04.09", "title": "ЦИК реши как ще се гласува с подвижна избирателна кутия"}
{"url": "http://www.bnews.bg/article/259438-bashtata_na_postradalata_ot_piyaniya_maksim_staviski_manuela_razbira_90_ot_neshtata", "text": "\n „Говоря с Мануела всеки ден! Казвам й, че трябва да се оправи, че животът е хубав! Според лекарите, а и според нас тя разбира 90% от нещата“. Това сподели изстрадалият баща Красимир Горсов, разбра HotArena. \r\n\r\n Историята на дъщеря му Мануела потресе цяла България преди години, но все още тежко отеква в душите на хората. В злополучния 5 август 2007 г. световният шампион по фигурно пързаляне Максим Стависки, качил се пиян зад волана, премаза с джипа си младото момиче и приятелят й Петър. \r\n\r\n Инцидентът стана на един от завоите край река Ропотамо, близо до Приморско. Момчето не оживя, а Мануела вече повече от десетилетие е в будна кома, писа „България Днес“. \r\n\r\n Днес 29-годишната жена продължава с рехабилитациите. Осъзнава всичко, което се случва около нея, и се е научила да общува с най-близките си. Когато й зададат въпрос, борбеното момиче мига един път за „да“ и два пъти за „не“. \r\n\r\n От време на време дори се усмихва, което дава надежда на семейството й, че нещата ще се подобрят. „Вършим всичко каквото трябва. Рехабилитациите са всеки ден. Засега няма подобрение, но аз вярвам, че ще се оправи. Моето момиче е борец. Лекарите и рехабилитаторите, които я познават, също мислят така“, обнадежден е Горсов. \r\n\r\n Майка й Диана е неотлъчно до нея. Рядко излиза навън, защото постоянно е заета да е около детето си. Семейството преживява трудни моменти, но са сплотени и не оставят дъщеря си дори за минута. \r\n \n\t\t\t\t\t\t", "date": "2019.04.09", "title": "Бащата на пострадалата от пияния Максим Стависки: Мануела разбира 90% от нещата!"}
{"url": "http://www.bnews.bg/article/259445-etsb_bankite_ot_evrozonata_vtvardyavat_ipotechnoto_kreditirane", "text": "\n Условията за отпускане на кредити за придобиване на жилища са се втвърдили през първото тримесечие на 2019 година, докато търсенето е останало голямо благодарение на ниските лихви, съобщи Европейската централна банка (ЕЦБ), цитирана от Франс прес. \r\n\r\n Стандартите за жилищните кредити, тоест прилаганите от банките критерии за отпускане на кредит, са се затегнали чисто с 3 процента от януари до март, след като отчетоха подобрение от 1 процент през предходните три месеца. \r\n\r\n ЕЦБ обяснява този обрат главно с цената за рефинансиране на банките и ограниченията им по отношение на баланса, докато толерантността към риска е имала като цяло неутрално отражение, а конкуренцията между банковите учреждения още повече е смекчила условията, се казва в комюнике. \r\n\r\n   \r\n \n\t\t\t\t\t\t", "date": "2019.04.09", "title": "ЕЦБ: Банките от еврозоната втвърдяват ипотечното кредитиране"}
{"url": "http://www.bnews.bg/article/259423-predsrochni_prezidentski_izbori_v_kazahstan_prez_yuni", "text": "\n На 9 юни в Казахстан ще се произведат предсрочни президентски избори, за да се премахне политическата несигурност в страната, съобщи изпълняващият длъжността президент Касим-Жомарт Токаев, цитиран от Ройтерс и Франс прес. \r\n\"Скъпи съотечественици, реших да свикам предсрочни избори на 9 юни 2019 г.\", обяви Токаев в телевизионно обръщение. \r\nСледващите редовни президентски избори в Казахстан трябваше да се състоят през 2020 г., но на 19 март дългогодишният държавен глава на богатата на петрол и природен газ страна в Централна Азия, 78-годишният Нурсултан Назарбаев, изненадващо обяви оставката си. \"Бащата на нацията\" обаче ще продължи да изпълнява ключови функции. \r\n\r\n След оттеглянето на Назарбаев временен президент стана председателят на Сената, 65-годишният Касим-Жомарт Токаев. Първото му решение на този пост беше името на столицата Астана да бъде променено на \"Нур Султан\" в чест на бившия президент, управлявал близо 30 години. \r\n \n\t\t\t\t\t\t", "date": "2019.04.09", "title": "Предсрочни президентски избори в Казахстан през юни"}
{"url": "http://www.bnews.bg/article/259430-obrat_obvineniyat_kato_posrednik_pri_podkupa_za_ivancheva_se_otkaza_ot_pokazaniyata_si", "text": "\n Единият от подсъдимите по делото срещу Десислава Иванчева - соченият за посредник при предаването на подкуп Петко Дюлгеров, се отказа от показанията си. В съдебната зала днес той се отрече от признанието си, че е човекът, който е дал парите от строителния предприемач Александър Ваклин, които според прокуратурата са дадени като подкуп на Иванчева, съобщи bTV. \r\n\r\n Този неочакван обрат вероятно ще промени хода на процеса, който върви към своя край. По-късно днес се очакват пледоариите на обвинението и защитата. \r\n\r\n Пред Спецсъда Дюлгеров заяви, че само със служебен адвокат и под натиск разказал как с него се свързал Ваклин, а след това бил посредник и взел 14 000 от общо 70 000 евро. Той се отрече и от казаното, че, седейки на задната дясна седалка в колата на кметицата, заедно със заместничката й Биляна Петрова, пуснал парите в плик. Дюлгеров заяви, че е подписал протокола, защото и служебният защитник, и служители от КПКОНПИ му казали, че ако даде \"правилни \" показания, можело да бъде освободен. \r\n\r\n Иванчева, Петрова и Дюлгеров, който е бивш районен кмет, бяха арестувани през април 2018 година по обвинения, че са взели 70 000 от общо 250 000 евро поискан от бизнесмена рушвет, за да придвижат документите му за строеж. \r\n\r\n Междувременно името на строителната фирма \"Артекс\", която е в центъра на Апартаментгейт, също се оказа замесено в делото. Иванчева заяви пред съда, че това е първата строителна фирма, която е подала сигнал срещу нея като кмет. В същото време, пред журналисти, тя каза, че Националната асоциация на строителните предприемачи (член на която е и \"Артекс\" - б.р.) стои зад \"набеждаваща преписка\", заради която ръководството на район \"Младост\" се наложило да дава показания в Икономическа полиция. \r\n\r\n Подсъдимата подчерта, че с приемането на кметския пост е разбрала кои са \"Артекс\": \r\n\r\n \"Артекс\" имат 10 или 11 обекта в \"Младост\", които са построени много преди ние да сме встъпили във власт. Нито едно разрешение няма издадено на \"Артекс\" от нашата администрация\". \r\n\r\n Повече подробности тя не пожела да даде. Но от думите й стана ясно жалбата е подадена от фирмата в 7-мо РУ на МВР. \r\n\r\n Междувременно в съдебната зала днес без категорична яснота остава въпросът кой е писал в тефтерчето на Иванчева - основно доказателство на обвинението, според което в него тя е записвала суми, които искала като подкуп: \r\n\r\n \"В - 12,500х15 \r\n\r\n I 12 500 х 15 - 187 500 \r\n\r\n 40 000 х 10 - 400 000 ....\". \r\n\r\n Самата Иванчева отрича това.  \r\n\r\n Днес за втори път експерти опитаха да обяснят чий е почеркът, който се отличава от този на Иванчева. Графолозите трябваше да анализират как са се появили цифри и думи. Предполагаше се, че дописванията са правени от Дюлгеров. Специалистите обаче не бяха категорични, съобщи БТА. \r\n\r\n Причината е недостатъчният сравнителен материал, който взели от него. Това станало непосредствено след предишното заседание. Тогава той пишел отривисто, вероятно под стрес. Така не можело категорично да се установи с абсолютна точност дали дописването в тефтера е от него, но било много вероятно. Специалистите обясниха също, че не може да се анализира периодът, в който е писано. \r\n\r\n Прокуратурата настоя да бъде направен трети опит за сравняване на почерците, съдът обаче отказа. \r\n\r\n \r\n\r\n Десислава Иванчева говори пред съда 45 минути. Тя обясни как през юли 2016 г., прибирайки се от работа, е видяла оградена площ, близо до дома си, която е трябвало да се строи. Тогава започнали процесите на жителите на района и нейният път към кметското място. Тя беше избрана за кметица през ноември 2016 г. Това, с което се сблъскала, била тромавата администрация, цитира я \"24 часа\". \r\n\r\n Практиката, която била наложена, била да се канят бизнесмените в района да правят дарения, като те били по 20 евро на квадратен метър разгъната площ. Дарявали се също така бои, луковици за цветя, четки за боядисване. На тези, които не искали да правят дарения, не им се отразявало на бизнеса обаче. По нейни думи тя никога не се срещала сама с евентуален инвеститор и много често предложенията за дарения са отправяни от администрацията. \r\n\r\n С Александър Ваклин се видяла само веднъж в 17 часа, след като приключила всички срещи преди това, в присъствието на представители на администрацията. Имала и една среща с неговата съпруга Полина Ваклин и то, след като се установило, че те не са изпълнили своя ангажимент по озеленяване на района, в който е техният обект. \r\n\r\n На въпрос на адвоката й Димитър Марковски дали е пипала парите, намерени в автомобила й, тя отговори, че никога не е пипала нещо, за което не е знаела, че го има. Според прокуратурата при задържането на кметицата в автомобила й са намерени 56 000 евро белязани банкноти. \r\n\r\n \"Живея в 46 квадратен апартамент благодарение на родителите ми. Изключително скромен. Не съм взимала дори боя от даренията, за да си боядисам тавана\", каза още Иванчева. \r\n \n\t\t\t\t\t\t", "date": "2019.04.09", "title": "Обрат: Обвиненият като посредник при подкупа за Иванчева се отказа от показанията си"}
{"url": "http://www.bnews.bg/article/259428-gimnastichkite_ni_nedovolni_ot_predstavyaneto_si_v_italiya", "text": "\n Представителките ни в индивидуалните състезания на кръга от Световната купа по художествена гимнастика в Пезаро не останаха доволни от постиженията си. \r\n\r\n Катрин Тасева и Боряна Калейн участваха, като първата завърши втора на лента, а втората бе трета в многобоя и втора на топка. \r\n\r\n \"Тези два медала тежат изключително много, защото работим цяла година, за да ги спечелим. Яд ме е, защото направих много глупави грешки, особено на финалите. Ако успеем да си изиграем съчетанията по най-добрия начин, ще можем да се борим за златни медали\", сподели Боряна Калейн при завръщането си. \r\n\r\n \"Не изпълних съчетанията така както исках. Този медал един-единствен от състезанието не ме устройва\", заяви разочарованата Тасева. \r\n\r\n За състезателките ни предстои Световната купа в София, която е от 12 до 14 април тази седмица. \r\n\r\n Ще ни представят Катрин Тасева, Невяна Владинова и българския ансамбъл, който бе шампионски в Пезаро. \r\n \n\t\t\t\t\t\t", "date": "2019.04.09", "title": "Гимнастичките ни недоволни от представянето си в Италия"}
{"url": "http://www.bnews.bg/article/259419-trudovite_migranti_sa_preveli_529_mlrd_na_blizkite_si_prez_2018_a", "text": "\n Трудовите мигранти са превели през 2018 година рекордните 529 милиарда долара на близки в родината си, отчете Световната банка, цитирана от АФП и ТАСС. \r\n\r\n Според данни на банката по-голямата част от преводите са направени за страните с ниско или средно равнище на доходите, а увеличението на този показател е с 9,6 на сто от 483 милиарда долара за 2017 година, допълва БТА. \r\n\r\n Общо паричните преводи за чужбина, направени от частни лица, включително към богатите държава, са достигнали 689 милиарда долара през 2018 година спрямо 633 милиарда долара година по-рано. \r\n\r\n Паричните средства, насочени към източноазиатския и тихоокеанския район, са се увеличили със 7 процента, а към Южна Азия са нараснали с 12 процента. \r\n\r\n Общото увеличение е стимулирано от подобряването на икономиката и трудовия пазар в САЩ и от скока на паричните потоци от страните от Залива и Руската федерация, подчертава Световната банка. \r\n\r\n Индия е била основната получателка на тези преводи със 79 милиарда долара, следвана от Китай с 67 милиарда долара, Мексико с 36 милиарда долара, Филипините с 34 милиарда долара и Египет с 29 милиарда долара. \r\n\r\n Разходите за превод от 200 долара са били средно 7 на сто през първото тримесечие на 2019 година, допълва Световната банка, която изразява съжаление от факта, че тези такси са високи и припомни целта да бъдат сведени до 3 процента до 2030 година. \r\n\r\n Преводите към Африка и тихоокеанските острови продължават да бъдат много скъпи с такси до над 10 процента. \r\n\r\n Банките вземат най-много за парични трансфери с 11 на сто от разходите, следвани от пощенските бюра с над 7 на сто. \r\n\r\n \"Тези парични преводи са на път да се превърнат в основен източник на външно финансиране на развиващите се страни. Високите разходи за трансферите намаляват печалбата, която може да се получи от миграцията\", подчертава Дилип Рата, главният автор на изследването на Световната банка, цитиран от Франс прес. \r\n \n\t\t\t\t\t\t", "date": "2019.04.09", "title": "Трудовите мигранти са превели $ 529 млрд. на близките си през 2018-а"}
{"url": "http://www.bnews.bg/article/259429-kmetat_na_sozopol_podava_ostavka_i_napuska_gerb_obvinen_v_prisvoyavane_na_2_mln_leva", "text": "\n Кметът на Созопол Панайот Рейзи, който вчера беше временно отстранен от поста от съда, подава оставка. Той е съобщил решението си в присъствието на лидера на ГЕРБ и министър-председател Бойко Борисов и на зам.-председателя на ГЕРБ и член на ИК на партията Димитър Николов (който е и кмет на Бургас - б.р.), съобщиха от партийния пресцентър. \r\n\r\n Освен от кметския пост, Рейзи подава оставка и като член на ГЕРБ. Той се е аргументирал с желанието си да не остават съмнения, че по някакъв начин може да бъде възпрепятствано разследването срещу него. Рейзи е изтъкнал, че \"с този свой личен акт иска отново да покаже високия морален стандарт в ГЕРБ, според който представителите на партията в законодателната, изпълнителната и местната власт напускат своите постове дори само заради съмнения за нарушения на закона\". \r\n\r\n Вчера Спецсъдът отстрани временно от длъжност както него, така и главния счетоводител не общината Златка Мусева. Съдът се съгласи с доводите на прокуратурата, че, ако са на поста, и двамата могат да попречат на разследването. Обвинението твърди, че с фалшиви договори и фактури те са превели по сметка на физическо лице голяма сума пари за общински ремонти. Човекът, на когото били преведени парите, нямал нищо общо с дейността. Така за три години те присвоили 2 млн. лева. \r\n\r\n На над 60 страници прокуратурата е изложила доводите си за отстраняването на двамата. \r\n\r\n Самият Рейзи заяви, че много пъти прокурори са идвали в общината в морския град и всеки път получавали всички документи, които искали. Мусева разясни, че няма как просто така да бъдат плащани пари, защото за всеки транш трябвало да има договор. Освен това в общината имало финансов контрольор и още няколко човека, през които минавали за подпис всички документи. \r\n\r\n След като чу решението на съда, Рейзи заяви, че ще обжалва. \r\n \n\t\t\t\t\t\t", "date": "2019.04.09", "title": "Кметът на Созопол подава оставка и напуска ГЕРБ, обвинен в присвояване на 2 млн. лева!"}
{"url": "http://www.bnews.bg/article/259421-belgiyskiyat_pazar_na_novi_avtomobili_belezhi_spad", "text": "\n Пазарът на нови автомобили в Белгия бележи спад с шест процента за последните три месеца, съобщават местни медии. Отбелязва се, че това е най-видимото оттегляне на купувачите от кризата през 2012 година, съобщава БТА. \r\n\r\n Причината е несигурността дали ще бъдат предприети нови законодателни мерки в защита на природата, които имат пряко отношение към използваните двигатели и горива. Купувачите не знаят към какъв автомобил да се насочат и отлагат покупките, поясняват собственици на автосалони. \r\n\r\n Явлението се наблюдава особено отчетливо в последните шест месеца, след като Белгия постепенно премина към забрана на движението на стари автомобили в централните части на най-големите градове. От тази мярка са изключени автомобилите, регистрирани като класически (произведени преди повече от 25 години). \r\n\r\n Медиите отбелязват, че несигурността е враг на потреблението, както и че засега цените на електрическите и хибридните автомобили превишават с поне 30 на сто стойността на превозни средства с двигатели с вътрешно горене. За разлика от САЩ, в ЕС почти не съществуват данъчни закони, които да облекчават покупката на електромобил. \r\n \n\t\t\t\t\t\t", "date": "2019.04.09", "title": "Белгийският пазар на нови автомобили бележи спад"}
{"url": "http://www.bnews.bg/article/259431-kotseto_nagrabi_emanuela_krasavitsata_s_izumrudeni_ochi_otvarna_na_laskata_mu", "text": "\n Фолкаджиите Емануела и Константин се награбиха като влюбени пубери! Певците без свян от семейните си статуси се целуваха пред стотици невярващи на очите си чалга фенове в столична дискотека. \"Ще ме извините, че малко завалям приказката, но съм се почерпил. Ех, Емануела, ако не бях женен, какво щях да ти направя... Дай поне една целувка\", изфъфли Коцето. \r\n\r\n Колежката му не се забави много и му се нахвърли, като двамата се мляснаха доста доволно. Феновете с добра памет припомнят, че това не е първият случай, в който двамата чалгари се натискат и целуват. Поведението им е повече от съмнително и в чалга средите се говори, че са имали вземане-даване в кревата. Нито един от тях не потвърждава това и се придържат към версията, че са добри приятели. В един от дуетите си Константин и Емануела се награбиха голи и стигнаха до интимности. Коцкарското поведение на Коцето се пренесе и към друга популярна певица. Той удобно се намърда в едно сепаре с тийнидолката Гери Никол, която се появи с рокля, която едва скриваше младите й гърди. Бюстът веднага привлече певеца като магнит и започна палаво да се натиска на младото момиче. Премреженият му поглед не се отделяше от гърдите й и двамата прекараха доста време заедно. \r\n  \r\n \n\t\t\t\t\t\t", "date": "2019.04.09", "title": "Коцето награби Емануела! Красавицата с изумрудени очи отвърна на ласката му! \r\n\r\n"}
{"url": "http://www.bnews.bg/article/259422-dzhi_pi_grup_zapochna_rekonstruktsiya_na_ulitsi_v_kozloduy", "text": "\n С водосвет на 8 април бе даден официален старт на проекта за цялостна реконструкция на улица \"Радецки\" и улица \"Христо Ботев\" в Козлодуй. \"Джи Пи Груп\" АД е изпълнител на проекта \"Реконструкция и рехабилитация на съществуващи общински пътища, съоръжения и принадлежности към тях на територията на община Козлодуй, област Враца\". \r\n\r\n Договорът включва рехабилитацията на два подобекта: общински път VRC-1053, по плана на гр. Козлодуй, свързващ републикански път II-11 с пристанище Козлодуй с дължина 3,75 км и общински път VRC-3054, по плана на с. Хърлец, общ. Козлодуй, свързващ републикански път II-11 с крепостта Аугуста с дължина 2 км. \r\n\r\n Официалният старт бе даден в Ботев парк, откъдето ще започнат ремонтните дейности. Първият подобект, който започна, касае реконструкция на основния път в Козлодуй - от Ботев парк до МЦ \"Дарис\", извън участъците, рехабилитирани по Фонд РАО. Предвидени са дейности по студено рециклиране на съществуващата асфалтова настилка, доставка и полагане на нови асфалтови пластове, реконструкция на тротоари и подмяна на бордюри, доставка и монтаж на енергоспестяващо улично осветление, направата на комбинирана велосипедна алея с пешеходно движение и озеленяване, както и полагане на нова хоризонтална маркировка и пътни знаци. Срокът за изпълнение на дейностите по проекта е 235 дни. \r\n\r\n \"Ще се реконструират 3.75 км улична мрежа, които са едни от най-натоварените в Козлодуй. Вярвам, че изпълнителят ще приключи навреме и качествено ремонтните дейности и след осем месеца ще се поздравим с успешно приключил проект\", каза Маринела Николова, кмет на Козлодуй. \r\n \n\t\t\t\t\t\t", "date": "2019.04.09", "title": "\"Джи Пи Груп\" започна реконструкция на улици в Козлодуй"}
{"url": "http://www.bnews.bg/article/259439-sadat_potvardi_boyko_borisov_tryabva_da_plati_na_elena_yoncheva_5000_lv", "text": "\n Състав на Софийски градски съд (СГС) потвърди решението на Районния съд, с което премиерът и лидер на ГЕРБ Бойко Борисов беше осъден да заплати на депутатката от БСП Елена Йончева 5000 лв. обезщетение за претърпени неимуществени вреди, причинени от негово публично изказване.  \r\n\r\n СГС обаче отмени частта от решението на първоинстанционния съд, с което политическа партия ГЕРБ беше осъдена солидарно с Борисов да плати същото обезщетение на Йончева. \r\n\r\n Тя заведе делото заради две изказвания на премиера по време на предизборната кампания през 2017 година, че правителството на ГЕРБ е било принудено да плаща милиони за нейни интервюта, докато беше журналистка. Съдът приел за доказано, че Йончева е претърпяла вреди от думите: \"Ще ли сте успешни журналисти вие, ако по няколко милиона държавата ви плаща за едно интервю взето? Питам: Ако за интервю държавата България, през една от централите си, плаща на журналистка за интервюта в чужбина по няколко милиона струвайки, които даже нашето правителство беше принудено от предишното да доплати\". \r\n\r\n Другата реплика, която според магистратите, навредила на Йончева, е \"...бяхме принудени милиони да платим за нея. С мъж - премиер тогава...\" (става дума за бившия й приятел Сергей Станишев - б.р.). \r\n\r\n Още на първа инстанция депутатката искаше 20 000 лева обезщетение, но съдът не уважи тази сума. Пред съда Йончева заяви, че правителството никога не ѝ е плащало пари за интервюта или за правенето на документални филми и репортажи, а тези твърдения на Борисов са накърнили честта, достойнството, авторитета, доброто име и репутацията ѝ на общественик. Искът срещу ГЕРБ беше заради това, че Борисов говори от името на партията. \r\n\r\n Премиерът и защитата му оспориха правото на Йончева да иска обезщетение за непозволено увреждане, като заявиха, че в речта си в предизборната кампания той говорел общо за плащани пари, а не конкретно за нея. Според тях, дори и съдът да приеме, че е налице увреждане, то искът е прекомерно висок, защото върху Йончева от години тегнели съмнения, че в кариерата си е била облагодетелствана от връзката си със Станишев. Освен това, като публична личност, трябвало да има и по-висока търпимост към критика и да не се засяга от нея. Според ГЕРБ пък отговорността по Закона за задълженията и договорите е алтернативна и не може да се претендира като солидарна. \r\n\r\n В хода на делото беше назначена експертиза, която да установи дали в множеството публикации, репортажи и записи от тези предизборни изяви на Борисов, той е казал точно тези думи. Защитата му оспорири запис на Нова телевизия, който бил монтиран и затова бил негоден като доказателство. Съдът обаче отхвърли възражението, като любопитно беше, че се позова и на разпитания като свидетел Никола Николов от пресцентъра на ГЕРБ. В показанията си той сам потвърдил, че Борисов е изрекъл точно тези думи в Бургас, заради които Йончева претендира за обезщетение. \r\n\r\n В решението си още Районният съд подчерта, че думите на премиера са били ясно и недвусмислено насочени именно към Йончева и публиката е стигнала до този извод, без да се налагат интерпретации. \r\n \n\t\t\t\t\t\t", "date": "2019.04.09", "title": "Съдът потвърди - Бойко Борисов трябва да плати на Елена Йончева 5000 лв."}
{"url": "http://www.bnews.bg/article/259417-yuzhnoafrikantsite_ochakvat_grigor_dimitrov_za_sblasaka_v_kupa_deyvis", "text": "\n Южноафриканската тенис федерация обяви \"Келвин Грув Клъб\" в Кейп Таун за домакин на важната среща от \"Дейвис къп\" между страната-домакин и България. \r\n\r\n Мачовете са на 13 и 14 април и ще са от новия формат на надпреварата, който може да донесе на някоя от страните промоция в по-горна дивизия. \r\n\r\n Интересното е, че капитанът на отбора изрази очакване Григор Димитров да участва в надпреварата. \r\n\r\n \"Това ще се превърне в зрелищно събитие с човек като Григор Димитров, който потенциално може да дойде. Кейп Таун е домашен град на повечето ни участници и ще има голяма подкрепа. Целият отбор се вълнува от възможността да играят пред приятелите и семейството си\", заяви Маркос Ондрушка. \r\n\r\n В ранглистата Южна Африка се намира на 44-о място, а България е на 64-о. \r\n\r\n Припомняме, че ако Григор Димитров има желание да играе на Олимпиадата в Токио през 2020-а, той трябва да запише поне три участия в Купа \"Дейвис\". \r\n\r\n Южноафриканците също разполагат с голяма звезда в световния тенис в лицето на Кевин Андерсън. Те станаха шампион на Купа \"Дейвис\" през далечната 1974-а. \r\n \n\t\t\t\t\t\t", "date": "2019.04.09", "title": "Южноафриканците очакват Григор Димитров за сблъсъка в Купа \"Дейвис\""}
{"url": "http://www.bnews.bg/article/259416-kakvo_da_napravyat_balgarite_sled_kato_startira_britanskata_shema_za_usednalost", "text": "\n Службата по трудови и социални въпроси на Министерството на труда и социалната политика към посолството на България в Лондон е организирала 28 информационни дни за българската общност във Великобритания от началото на 2019 г. По време на събитията нашите сънародници са получили информация за стъпките, които трябва да предприемат, за да гарантират правата си след Брекзит. \r\n\r\n През март и април са проведени срещи в градовете Лондон, Оксфорд, Крю, Ковънтри, Нюкасъл, Глазгоу, Екситър, Труро, Плимът. \r\n\r\n На 30 март официално стартира британската Схема за уседналост, по която българските граждани и членовете на техните семейства могат да подават заявления за получаване на Статут за уседналост и Временен статут на уседналост. От същата дата кандидатстването може да се извърши и с лична карта. Подаването на заявления е безплатно и се извършва на адрес:  \r\nСхемата за уседналост ще се приложи от британските власти дори при напускане на ЕС без споразумение. При \"твърд\" Брекзит българските граждани, пребиваващи в Обединеното кралство, ще могат да кандидатстват за статут на уседналост до 31.12.2020 г. \r\n\r\n   \r\n\r\n   \r\n \n\t\t\t\t\t\t", "date": "2019.04.09", "title": "Какво да направят българите, след като стартира британската Схема за уседналост"}
{"url": "http://www.bnews.bg/article/259415-slivenski_sveshtenik_antivaksar_zavede_delo_za_diskriminatsiya", "text": "\n Сливенският свещеник отец Евгений Янакиев е внесъл жалба в Комисията за защита от дискриминация. Поводът е отказ синът му да бъде допуснат в детска градина заради липса на задължителни имунизации, съобщи пред журналисти адвокатът на свещеника Детелинка Ангелова, цитирана от БТА. \r\n\r\n Свещеникът ще настоява Комисията да образува дело по случая, а законодателството да бъде променено така, че ваксините от задължителни да станат препоръчителни. Сегашният Закон за здравето и съпътстващата го наредба лишавали родителите от правата им да откажат ваксинации и противоречали на Международната конвенция за правата на човека и Хартата за основни права на Европейския съюз. \r\n\r\n По думите на Ангелова това е първата жалба за подобен род дискриминация у нас, и чрез нея вносителите и се надяват да предизвикат широка обществена дискусия по темата за ваксините. \r\n\r\n 45-годишният свещеник още преди години анатемоса ваксините. Последният случай, заради който завежда дело, е от миналата година. Той е баща на 9 деца. В знак на протест последните две от тях не са имунизирани. \r\n\r\n \"Трябва да има право на избор, на информираност. Когато ни правят рентген, ни искат да подпишем писмено съгласие. За ваксините никой не ни информира - когато се роди едно дете, никой не пита родителите дали са съгласни, а му поставят ваксина\", смята свещеникът. \r\n\r\n \"Детето ми е дискриминирано - то иска да е в градина, да се запознава с други деца. Законът не позволява това, но той позволява на други деца, които по медицински причини нямат имунизации, да посещават градина. За тях може, а за моето дете - не. Тези двойни стандарти на всички ни писнаха\", аргументира се още отец Евгени. \r\n\r\n Междувременно, според социологическо проучване, публикувано днес, за 80% от българите имунизацията с ваксини е важна и eдва 7% са на обратното мнение. Малко над две трети от населението се чувстват по-сигурни за своето здраве с развитието на ваксините. Това са част от изводите на националното представително проучване, осъществено от 6 до 13 март от Изследователския център \"Тренд\" по поръчка на \"24 часа\". \r\n\r\n Прави впечатление, че 73% от българите са на мнение, че родители, които не имунизират децата си, постъпват безотговорно. Данните показват, че хората с висше образование в най-голям дял определят липсата на имунизация като безотговорна за сметка на хората с основно или по-ниско образование. Докато за отговорилите, че изобщо не е важно или по-скоро не е важно родителите да имунизират децата си, то за една четвърт основният аргумент е, че ваксините са \"вредни за здравето (може да им навредят) не са безопасни/има рискове\", за 23% имунизацията има \"странични ефекти/ опасност от отключване на състояния, за които лекарите не знаят (алергии, усложнения, други заболявания)\". \r\n \n\t\t\t\t\t\t", "date": "2019.04.09", "title": "Сливенски свещеник антиваксър заведе дело за дискриминация"}
