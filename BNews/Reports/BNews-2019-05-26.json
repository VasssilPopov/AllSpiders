{"url": "http://www.bnews.bg/article/261101-eto_koi_sa_zaginalite_pri_samoletniya_intsident_kray_ihtiman", "text": "\n Пловдивчанката Вяра Лозанова и Иван Костадинов от София са загиналите в самолетната катастрофа край Ихтиман. Днес преди обед  малък самолет се е разби на запад от Ихтиман посока Черньово, където има летище за наемане на самолети.  В 11.32 е получен сигнал, че малък самолет е паднал и се е запалил. \r\n\r\n Веднага към мястото са се отправили екипи на Спешна помощ от Ихтиман и Костенец. На място са открити обгорелите тела на мъж и жена. Мъжът е пилотирал самолета, а жената е била спътничка.  \r\n\r\n По първоначални данни след набрана височина, самолетът изпада в свредел, пада и се самозапалва.  \r\n\r\n Вяра Лозанова е механик в 24- та Авиационна база - Крумово. Тя е един от любимите членове на екипа на авиобазата. Колегите й я наричат красивата Снежанка на българските ВВС. Макар и жена в тази типично мъжка професия, казват, че е сред най- добрите специалисти на Кугър, Ми-17 и Ми-24, съобщава \"Трафик Нюз\". \r\n\r\n Дамата прекарва много време и на летището край Белозем, тъй като е и пилот от  леката авиация. Нейни приятели твърдят, че е увлякла десетки последователи, показвайки им свободата, която дава летенето. \r\n\r\n Иван Костадинов, който е пилотирал самолета, е инженер - конструктор във фирма \"Иновас\", която се занимава с производство на оборудване от пяна. Летенето е неговата страст, а той оглавява Сдружението на аероклубовете в страната.  \r\n\r\n Костадинов и Лозанова са споделяли общата си страст и често са летяли заедно, показват снимки в публичните им профили в социалната мрежа.  \r\n \n\t\t\t\t\t\t", "date": "2019.05.26", "title": "Ето кои са загиналите при самолетния инцидент край Ихтиман"}
{"url": "http://www.bnews.bg/article/261104-tsik_sa_poluchili_71_signala_i_zhalbi_za_narusheniya_do_momenta", "text": "\n Общо 71 сигнала и жалби са постъпили в Централната избирателна комисия до този момент на изборния ден, заяви говорителят на ЦИК Александър Андреев. \r\n\r\n 11 са за нарушаване на предизборната кампания, 10 са свързани с машинното гласуване, а с организацията на изборите и правото на вот са 45. \r\n\r\n Относно машинното гласуване от ЦИК поясняват, че са настъпили проблеми в по-малко от 1% от общо 3000 машини. Те са се появили в по една секция във Видин, Кърджали, Кюстендил и Перник, в по две секции в Сливен, в 24 РИК-София, в РИК 26 на София-област, както и една в Шумен. \r\n\r\n Най-честите проблеми са, че машините въобще не стартирали. На местата, където е установен проблем с машинното гласуване, избирателите са упражнили правото си на глас с хартиена бюлетина. \r\n\r\n Повечето въпроси, които избирателите задават са свързани с гласуването на друго място в страната. Много от хората поставят въпроса защо не са допуснати да гласуват на друго място у нас, при условие че това е възможно за избирателите извън страната. \r\n\r\n От ЦИК припомнят, че на територията на страната всеки гласоподавател, който не е подал заявление до 11 май за гласуване по настоящ адрес и не е включен в списъците, има право да гласува само в секциите по постоянен адрес. \r\n\r\n До момента са постъпили сигнали за три медии, които са публикували изборни резултати преди края на деня, което е забранено от Изборния кодекс. \r\n \n\t\t\t\t\t\t", "date": "2019.05.26", "title": "ЦИК са получили 71 сигнала и жалби за нарушения до момента"}
{"url": "http://www.bnews.bg/article/261095-kola_gorya_na_am_trakiya", "text": "\n Автомобил горя при 81 км на АМ \"Тракия“. \r\n\r\n Движението в посока София се осъществява временно в аварийната лента поради горящ автомобил в изпреварващата лента, съобщават от АПИ. \r\n\r\n Необходимо е шофьорите да се движат с повишено внимание в участъка, като спазват указанията на \"Пътна полиция\". \r\n \n\t\t\t\t\t\t", "date": "2019.05.26", "title": "Кола горя на АМ „Тракия”"}
{"url": "http://www.bnews.bg/article/261087-evropeyski_izbori_pravila_za_glasuvaneto_v_otdelnite_darzhavi", "text": "\n Всяка държава в Европейския съюз има свои правила за гласуване на изборите за Европейски парламент, които се провеждат между 23-26 май. \r\n\r\n Ето основните правила: \r\n\r\n Кой, кога гласува? \r\n\r\n 21 от 28-те държави-членки на ЕС гласуват на избори на 26 май, неделя, включително Франция, Германия и Полша. \r\n\r\n Великобритания и Холандия гласуваха в четвъртък, 23 май; Ирландия на 24-ти; Латвия, Малта и Словакия на 25-и. \r\n\r\n В Чешката република гласоподавателите имаха два дни, за да стигнат до избирателните секции, на 24-ти и 25-ти май. \r\n\r\n Три метода, 28 варианта \r\n\r\n Разпределението на местата в Европейския парламент се основава на пропорционален вот. В държавите-членки обаче съществуват три различни процедури за избиране на евродепутати, обобщава БГНЕС. \r\n\r\n - Системата за преференциално гласуване се използва в 19 страни, включително Италия, Полша, Холандия и скандинавските държави. Тук избирателят може, в зависимост от държавата, да промени реда на имената в партийния списък, за да подкрепи предпочитания от него кандидат, да премахне кандидати от избирателния списък или дори да избира и смесва кандидати от различни листи. \r\n\r\n - Затворената бюлетина позволява да се гласува само за една партийна листа, в която са подредени кандидатите, а редът по който се класират е фиксиран. Списъците се определят от партиите с предпочитаните от тях кандидати най-горе в листата. Този метод означава, че избирателите не могат да избират конкретни лица. \r\n\r\n Той се използва в седем държави, включително Германия, Франция, Испания и Великобритания извън избирателния район Северна Ирландия. \r\n\r\n - В Малта, Ирландия и Северна Ирландия гласоподавателите не гласуват по партийни листи, а избират само лица, като подреждат кандидатите по реда на предпочитанията си. \r\n\r\n Задължително гласуване \r\n\r\n Гласуването е задължително в пет държави-членки: Белгия, България, Кипър, Гърция и Люксембург. Белгия и Люксембург могат дори да издават глоби в случай на неявяване пред урните. \r\n\r\n Регионални избирателни райони \r\n\r\n Повечето държави-членки на ЕС гласуват за парламент като единни субекти, но пет определят регионалните избирателни райони. \r\n\r\n Белгия има три избирателни района, определени по езикови линии. Другите са географски: 13 в Полша, 12 във Великобритания, пет в Италия и три в Ирландия. \r\n\r\n Поща, пълномощно и интернет \r\n\r\n 16 държави позволяват гласуване по пощата, в повечето случаи в полза на граждани, живеещи в чужбина. Те включват Великобритания, Германия, Испания и скандинавските нации. \r\n\r\n 6 държави позволяват гласуване чрез пълномощно, при което дадено лице може да поиска от друг да гласува от негово име. В Белгия, Великобритания, \r\n\r\n Франция и Холандия тази възможност е достъпна за всички. В Полша и Швеция тя е запазена за гласоподаватели, които не могат да отидат на място за гласуване, включително поради възраст или увреждане. \r\n\r\n Гласуването онлайн е позволено само в технически напредналата Естония. \r\n\r\n Представителство на жените \r\n\r\n 11 държави налагат квоти по полов признак в кандидатските листи. \r\n\r\n В Белгия, Франция, Италия и Люксембург списъците трябва да съдържат еднакъв брой мъже и жени. В Хърватия, Испания и Словения най-малко 40% трябва да са от един пол, намалявайки до 35% в Полша и 33% в Гърция и Португалия. \r\n\r\n В Румъния най-малко една жена или един мъж трябва да бъдат включени във всеки един списък. \r\n\r\n Някои страни имат въведени мерки, за да гарантират, че квотите за половете са изпълнени, но санкциите не винаги са достатъчни, за да накарат страните да изпълнят това условие. \r\n\r\n Въпреки че несъответстващите списъци се унищожават в Гърция, в страни като Франция и Люксембург единственият риск е глоба. \r\n\r\n Минимална възраст \r\n\r\n Във всички страни, с изключение на три държави, възрастта за гласуване е 18. \r\n\r\n В Гърция тя е 17, а Австрия и Малта позволяват гласуване на 16 години. \r\n\r\n За кандидатите, в 15 страни, минималната възраст е 18. \r\n\r\n Тя нараства до 21 в 10 други, включително Полша и Чешката република. \r\n\r\n В Румъния кандидатът трябва да е навършил 23 години, а в Италия и Гърция минималната възраст за да бъде избрано лицето за евродепутат е 25 години. \r\n \n\t\t\t\t\t\t", "date": "2019.05.26", "title": "Европейски избори - правила за гласуването в отделните държави"}
{"url": "http://www.bnews.bg/article/261098-trima_v_bolnitsa_sled_pozhar_vav_fabrika_v_starozagorsko", "text": "\n Трима пострадаха при пожар във фабрика в село Горно Сахране, съобщава кореспондентът на bTV в региона. Сигналът за инцидента е подаден около 12 ч. днес. \r\n\r\n Пламнала е сушилнята във фабрикара за дървени плоскости „Кастамону”. Помещението е около 200 кв.м, а по първоначални данни става въпрос за техническа неизправност. \r\n\r\n \r\n\r\n Огънят е потушен от една противопожарна кола. Трима души са откарани в Спешния център в Казанлък. Очакват се данни за степента на изгарянията им. \r\n\r\n На мястото се извършва оглед. \r\n \n\t\t\t\t\t\t", "date": "2019.05.26", "title": "Трима в болница след пожар във фабрика в Старозагорско"}
{"url": "http://www.bnews.bg/article/261088-kak_glasuvat_horata_ot_selo_morava_koeto_beshe_opustosheno_ot_buri_i_gradushki", "text": "\n В село Морава, което два пъти, само в рамките на 4 дни, беше ударено от бури и градушки, изборният ден започна активно. \r\n\r\n Право на глас по списък в селото имат 849 души. \r\n\r\n Повечето от тях, ако не пряко, то косвено, бяха засегнати от ураганния вятър с градушка, който буквално отнесе борове и асфалт, унищожи реколта. \r\n\r\n Какво искат да променят с гласа си местните проверихме в деня за размисъл. \r\n\r\n За Веселин Христов денят за размисъл е ден за първа копан след градушката. Къщата на майка му е на улицата останала без асфалт след стихията преминала през селото. \r\n\r\n С мечта за нова улица Сана Димитрова гласува в клуба на пенсионера с името „Мечта”. \r\n\r\n Пред списъците мечтае друг избирател – Димитър Димитров. Той е на 78 г. и е убеден, че трябва да гласува. \r\n\r\n „Ние трябва да оправим не само в Европа, а и в България... там да отиват не такива хора, които си търсят поприще да се издигат и да забогатяват, да не мислят. А тука трябва да се погледне за поминъка”, твърди Димитров. \r\n\r\n А спорът важни ли са изборите за Европарламент започва и свършва на площада. \r\n \n\t\t\t\t\t\t", "date": "2019.05.26", "title": "Как гласуват хората от село Морава, което беше опустошено от бури и градушки"}
{"url": "http://www.bnews.bg/article/261103-otstraniha_chlen_na_sik_v_kyustendil_s_1_5_promila_alkohol", "text": "\n Член на секционната избирателна комисия в кюстендилското село Баланово е бил отстранен, защото е бил в нетрезво състояние, съобщи агенция “Фокус”. \r\n\r\n По думите на председателя на местната избирателна комисия, жената се държала агресивно с комисията и на място били извикани служители на реда. \r\n\r\n При тест с дрегер било установено, че жената била с 1,5 промила алкохол. \r\n\r\n Секционната избирателна комисия гласувала с мнозинство от две трети нейното отстраняване и изборният процес продължил нормално. \r\n \n\t\t\t\t\t\t", "date": "2019.05.26", "title": "Отстраниха член на СИК в Кюстендил с 1,5 промила алкохол"}
{"url": "http://www.bnews.bg/article/261090-izborniyat_den_zapochna_v_spokoyna_obstanovka_spored_mvr", "text": "\n Изборният ден започна в 07.00 часа. Няма регистрирани сериозни нарушения на обществения ред преди началото на изборите, съобщава МВР. \r\n\r\n Гражданите могат да подават сигнали, свързани с нарушения, които възпрепятстват нормалното протичане на изборния процес на денонощната телефонна линия 02/982 22 32 и на e-mail izbor@mvr.bg. \r\n\r\n Създадена е организация и звената на Дирекция \"Български документи за самоличност\" ще работят в днешния ден от 8.30 до 19.30 часа. \r\n\r\n Те ще издават удостоверения (за изгубени/ откраднати/ повредени/ унищожени лични карти и документи с изтекъл срок) с оглед на упражняване на избирателните права на гражданите. \r\n\r\n МВР приомня, че в изборното помещение не се допускат въоръжени лица и такива, носещи предмети, опасни за живота и здравето на гражданите. Забранява се използването на мобилни телефони, фотоапарати или друга възпроизвеждаща техника с цел заснемане на начина на гласуване. \r\n\r\n Служителите на Министерството на вътрешните работи се намесват за възстановяване на реда, когато това е необходимо и има съответно решение на избирателната комисия. \r\n\r\n Предприети са всички необходими мерки за охраната на обществения ред, пожарна безопасност и осигуряване на спокойно протичане на изборния ден. \r\n \n\t\t\t\t\t\t", "date": "2019.05.26", "title": "Изборният ден започна в спокойна обстановка според МВР"}
{"url": "http://www.bnews.bg/article/261091-ot_12_do_20_chasa_spira_dvizhenieto_na_kamioni_nad_12_t_po_avtomagistralite", "text": "\n\r\nДнес - 26 май, от 12 ч. до 20 ч. се спира движението на камионите над 12 тона по автомагистралите и най-натоваренитe пътища. За улеснение на трафика и повишаване безопасността на движение в участъците с ремонт на автомагистралите \"Тракия\" и \"Хемус\" има две ленти за София и една за Бургас и Варна.\r\n\r\nАгенция \"Пътна инфраструктура\" апелира шофьорите да карат разумно и със съобразена скорост, да спазват правилата за движение и да не използват аварийните ленти. Eмоционалното шофиране не гарантира по-кратко пътуване, но застрашава живота и здравето на всички останали, които спазват правилата.\r\n\r\nВ участъците с ремонт на АМ \"Хемус\", в района на виадуктите при 19-ти км /виадукт \"Потоп\"/, при 36-ти и 37-ми км /виадукт \"Коренишки дол\"/ и при 51-ви километър, до 10 ч. в понеделник - 27 май, ще има две ленти за София и една за Варна.\r\n\r\nВ пиковите часове при интензивен трафик е възможно по-бавно предвижване в участъците с ремонт на АМ \"Хемус\" и поради това шофьорите е необходимо да предвидят повече време за пътуване и да не предприемат рискови изпреварвания.\r\n\r\nОбновяването на виадуктите и тръбата за София на тунел \"Витиня\", изграждани преди повече от 30 години, е наложително и трябва да бъде направено, за да се пътува след това по-удобно и безопасно.\r\n\r\nНа АМ \"Тракия\" се ремонтира платното за Бургас на виадуктите - при 13-ти, 15-ти и 20-ти километър. За улеснение на трафика до 10 ч. в понеделник - 27 май, в района на участъците с ремонт, ще има две ленти за София и една за Бургас. На обектите се работи изключително интензивно, за да може ремонтните дейности на АМ \"Тракия\" да приключат преди началото на активния туристически сезон.\r\n\r\nАлтернативен маршрут на АМ \"Тракия\" в посока Бургас е Подбалканският път I-6, а на АМ \"Хемус\" в посока Монтана и Видин - проходът \"Петрохан\" и Искърското дефиле.\r\n\r\nЗа улеснение на трафика през Владая и повишаване на пътната безопасност на 26 май ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Струма\".\r\n\r\nДвижението на моторните превозни средства над 12 т се ограничава по най-натоварените пътни направления въз основа на съвместна заповед на АПИ, ГД \"Национална полиция\" и ИА \"Автомобилна администрация\". За повишаване безопасността на движение се предвижда спиране на движението на 26 май от 12 ч. до 20 ч. по следните участъци:\r\n\r\nавтомагистралите;\r\nпът I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;\r\nпът I-1 - от Благоевград до ГКПП \"Кулата\";\r\nпът I-4 п. в. \"Коритна\" - Велико Търново - Шумен;\r\nпът I-5 Русе - Велико Търново;\r\nпът I-8 ГКПП \"Калотина\" - София;\r\nпът I-9 Варна - Бургас;\r\nпът II-18 Околовръстен път на град София;\r\nпът II-99 Бургас - Царево.\r\nЗабраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).\r\n\r\nКарта с временната организация на движението на МПС над 12 т по участъците от републиканската пътна мрежа в почивние дни около 24 май 2019 г. в приложения линк - тук.\r\n\r\nВсички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. \n\t\t\t\t\t\t", "date": "2019.05.26", "title": "От 12 до 20 часа спира движението на камиони над 12 т по автомагистралите"}
{"url": "http://www.bnews.bg/article/261100-patriarh_neofit_pozhela_mirni_i_spokoyni_izbori", "text": "\n Патриархът пожела спорен и успешен ден на трудещите се в секционната комисия и изрази надежда изборите да минат мирно и без проблеми. \r\n\r\n Негово Светейшество българският патриарх Неофит гласува за изборите за европейски парламент малко след края на днешната литургия на Неделя на Самарянката, съобщиха от Светия Синод. \r\n\r\n Той гласува в първа секциионна избирателна комисия в Шесто основно училище \"Св. Седмочисленици\" в София. \r\n \n\t\t\t\t\t\t", "date": "2019.05.26", "title": "Патриарх Неофит пожела мирни и спокойни избори"}
{"url": "http://www.bnews.bg/article/261092-7_godishno_dete_spaseno_ot_udavyane_v_dunav_izdirvat_se_mayka_mu_i_sestrichkata_mu", "text": "\n 7-годишно момченце е било спасено от удавяне в река Дунав в събота вечерта. За издирване са обявени 31-годишната майка на детето и 8-месечната му сестричка, съобщава \"24 часа\". \r\n\r\n Инцидентът станал край Силистра. Мъж разхождал кучето си в периферията на Дунавския парк, когато забелязал бедстващото дете. Влязъл във водите на реката, хванал момчето и, с помощта на друг мъж, го изтеглили на брега. На момченцето е оказана медицинска помощ, няма опасност за живота му.  \r\n \n\t\t\t\t\t\t", "date": "2019.05.26", "title": "7-годишно дете спасено от удавяне в Дунав, издирват се майка му и сестричката му"}
{"url": "http://www.bnews.bg/article/261093-zemetresenie_v_albaniya_useteno_e_i_v_gartsiya", "text": "\n На 150 км южно от Тирана, малко след полунощ (00:35 ч. местно време) в неделя е регистрирано земетресение с магнитуд 4.1, съобщава Европейският сеизмологичен център, цитиран от Агенция \"Фокус\". Епицентърът бил югоизточно от адриатическото пристанище Вльора, на около 25 км югоизточно от албанския град Гирокастро, източно от долината на река Дрино в граничен район с Гърция. \r\n\r\n Трусът е усетен в южна и югозападна Албания, както и в Северозападна Гърция – Янина и на остров Корфу в Керкира. \r\n\r\n Няма данни за пострадали хора и нанесени материални щети. \r\n \n\t\t\t\t\t\t", "date": "2019.05.26", "title": "Земетресение в Албания, усетено е и в Гърция"}
{"url": "http://www.bnews.bg/article/261096-izborite_v_avstriya_belyazani_ot_skandala_ot_ibisa", "text": "\n Първите изборни бюра в Австрия отвориха в 6.30 ч, последните ще затворят в 17 часа. Призовани да дадат гласа си са 6,4 милиона австрийски граждани. Очаква се ниско участие на избирателите, преди пет години с 45,4 процента Австрия беше малко над средното европейско ниво. Социолозите предполагат днес в къщи да останат преди всичко симпатизанти на Австрийската партия на свободата /АПС/, предаде БТА. \r\n\r\n Експерти коментират, че не е възможно да се прогнозира с голяма точност поведението на избирателите, както и какво ще е влиянието на скандалното видео от Ибиса. Политическият анализатор Корнелиус Хирш е убеден, че събитията от последната седмица ще дадат отпечатък върху поведението на избирателите. \r\n\r\n Подобно е виждането и на социолога Волфганг Бахмайер. Тъй като това са първите избори непосредствено след скандала, вероятно е участието в тях да се увеличи. Но също толкова вероятно е, допълва той, фрустрираните австрийски избиратели да си останат в къщи и участието да е много ниско. \r\n\r\n Бахмайер е на мнение, че Австрийската народна партия /АНП/ на канцлера Курц има големи шансове за по-добро класиране. Същите шансове той отрежда и на Австрийската социалдемократическа партия /АСДП/. Проявяващите се досега като мързеливи избиратели на АПС едва ли ще се активизират след опитите на партийните функционери през последните дни да сплотят редиците, смята Бахмайер. \r\n\r\n Възможно е изборите за Европейски парламент да придобият ново значение - на тест за парламентарните избори през септември. От резултатите ще може да се разбере какъв е твърдият електорат на АПС, който не се влияе и остава верен на партията, отбелязва Хирш. И двамата социолози са единни в мнението си, че по този въпрос липсват ясни резултати от социологически анкети. \r\n \n\t\t\t\t\t\t", "date": "2019.05.26", "title": "Изборите в Австрия - белязани от скандала от Ибиса"}
{"url": "http://www.bnews.bg/article/261102-nikolay_barekov_glasuva_sred_simpatizanti_i_sasedi_v_tsentara_na_plovdiv_snimki", "text": "\n Николай Бареков гласува сред симпатизанти и съседи в центъра на Пловдив. Придружен от своето семейство и приятели от детинство, евродепутатът даде своя вот машинно. След това направи изявление пред пловдивските медии. \r\n\r\n За разлика от повечето политици, Бареков не отговори с общи приказки за кого и как е гласувал, а разказа подробно за своята дейност в Европарламента, а аз подкрепата за консервативното движение \"Презареди България\" и за водача на листатата Димитър Байрактаров. \r\n\r\n Пред пловдивските медии, Бареков даде аргументи защо е подкрепил пакета \"Мобилност\" и е единствения евродепутат, защитил националните интереси в Брюксел. Според него няма да има изненади и Европарламентът ще продуцира предишното партийно статукво, което води Европа по нанадолнището. За финал Бареков добави: Все пак Европа е на 5000 години и надали един Европарламент, който трае 5 години може да измени драстично съдбата ѝ. \r\n\r\n \r\n \n\t\t\t\t\t\t", "date": "2019.05.26", "title": "Николай Бареков гласува сред симпатизанти и съседи в центъра на Пловдив(СНИМКИ)"}
{"url": "http://www.bnews.bg/article/261094-12_dosadebni_proizvodstva_vodi_prokuraturata_za_evroizborite", "text": "\n 12 досъдебни производства са заведени от прокуратурата към момента във връзка с евроизборите. Нарушенията не са драстични, коментира главният прокурор Сотир Цацаров, който гласува в пловдивското основно училище \"Д-р Петър Берон\". \r\n\r\n По думите му до 18 ч. снощи са били заведени 147 преписки и 13 досъдебни производства, от които едното е прекратено и остават 12, съобщава 24 часа. \r\n\r\n На предходните избори за ЕП, сигналите са били над 500. Според Цацаров, евровотът протича нормално и във всеки град има дежурни прокурори, които са готови да реагират при евентуални нарушения. \r\n\r\n \"Гласувах за по-различна Европа, а не за бюрократична Европа. Гласувах за Европа на европейските столици и за нейните граждани. За Европа, която е по-отговорна за собствената си вътрешна сигурност и антитероризъм\", коментира Цацаров. \r\n\r\n Във връзка със забраната, медии да публикуват екзит-полове на своите социални страници той обясни, че това е законова разпоредба, но според него, публикуването на междинни данни в изборния ден не би повлияло на хората, защото те подобно на него са определили за кого да дадат гласа си. \r\n\r\n В социалните мрежи и сега могат да се видят прогнози във вид на кулинарни рецепти, програми и тн., добави главният прокурор Сотир Цацаров. \r\n\r\n   \r\n \n\t\t\t\t\t\t", "date": "2019.05.26", "title": "12 досъдебни производства води прокуратурата за евроизборите"}
{"url": "http://www.bnews.bg/article/261089-ogromen_asteroid_sas_sobstvena_luna_premina_pokray_zemyata", "text": "\n Потенциално опасен астероид, толкова голям, че има собствена луна, премина покрай Земята със скорост около 48 000 километра в час. Небесното тяло премина на безопасно разстояние от планетата ни, на около 5 милиона километра от нас, съобщава БГНЕС. \r\n\r\n Астероид 1999 KW4 за първи път е открит преди две десетилетия. Той обикаля около Слънцето веднъж на всеки 188 дни, минавайки между орбитите на Венера и Земята и е бил най-близо до Земята в 02:05 в нощта на събота срещу неделя. \r\n\r\n Астероидът, широк 1,5 километра се е приближил до Земята без да причини вреда, въпреки че „Центърът за малки планети“ го е обозначил като \"потенциално опасен\". \r\n\r\n Астероидът не беше видим с просто око, въпреки че в най-близката си точка до Земята той беше на разстояние от около 13 пъти по-голямо от разстоянието между нашата планета и Луната. \r\n\r\n EarthSky отбелязва, че това е най-големият астероид, който идва толкова близо до Земята за почти едно десетилетие. Следващата такава близка среща се очаква през юни 2027 година. \r\n \n\t\t\t\t\t\t", "date": "2019.05.26", "title": "Огромен астероид със собствена луна премина покрай Земята"}
{"url": "http://www.bnews.bg/article/261099-problemi_s_mashinnoto_glasuvane_e_imalo_v_10_sektsii", "text": "\n Първоначално секциите с проблеми с машинното гласуване са били десет, но в три проблемите са отстранени, каза пред журналисти Таня Цанева, член и говорител на Централната избирателна комисия, съобщава БТА. Машинно гласуване има в 3000 секции във всичките 31 избирателни района в страната. Гласуването е задължително, но санкции няма, добави тя. \r\n\r\n ЦИК вече се произнесе за нарушения за обявяване на социологически проучвания в изборния ден и ще постанови съответните наказания, каза още Цанева.  \r\n \n\t\t\t\t\t\t", "date": "2019.05.26", "title": "Проблеми с машинното гласуване е имало в 10 секции"}
{"url": "http://www.bnews.bg/article/261097-malak_samolet_padna_kray_ihtiman_ima_zaginali", "text": "\n Мъж и жена са загинали при инцидент с малък самолет край Ихтиман. Сигналът за случилото се е подаден около 11.30 часа, научи NOVA. Мъжът е пилотирал. Излетял е от летателна площадка Ихтиман. Паднали са от около 100 метра, по информация на NOVA. \r\n\r\n На мястото са изпратени две линейки. Спешните медици са установили, че телата на жертвите са обгорели.  \r\n\r\n Жертвите са пилот и пътничка, съобщиха от пресцентъра на МВР за БТА. \r\n\r\n От транспортното министерство съобщиха, че в 11:32 е получен сигнал за възникнал инцидент с малък експериментален самолет, пилотиран от мъж. Самолетът, в който е пътувала и жена, е излетял от летателна площадка Чернево (до Ихтиман) за Драганово. По първоначални данни след набрана височина, самолетът изпада в свредел, пада и се самозапалва. Двамата на борда са загинали, потвърждават от министерството. \r\n\r\n На място са пожарни и полицейски екипи, на там пътува и звеното за разследване на авиационни събития към Министерството на транспорта, което ще извърши и първоначален оглед, се казва още в съобщението. \r\n \n\t\t\t\t\t\t", "date": "2019.05.26", "title": "Малък самолет падна край Ихтиман, има загинали"}
