{"url": "http://www.bnews.bg/article/261672-kak_da_poluchim_lechenie_v_evropeyskiya_sayuz", "text": "\nБългарските граждани могат да се лекуват в чужбина. Когато лечението се заплаща от публични фондове, понякога е необходимо да се извършват някои  предварителни административни действия. Има три административни органа, които имат право да издават разрешение и да заплащат за лечение в чужбина. \r\nКомисия за лечение в чужбина към МЗ\r\n\r\nЕдиният от тях е Комисията за лечение в чужбина, създадена към Министерството на здравеопазването. Комисията финансира лечение на лица над 18 г., само лечения, които не се предлагат в България. Комисията може да заплати лечение не само в страна от ЕС, но и във всяка друга.  \r\nПроцедурата задължително изисква предварително разрешение за лечение. Правилата са регламентирани в Наредба 12. Изискват се лични и медицински документи, оферта от болницата, където ще се проведе лечението (ако има такава) и няколко декларации, образци от които са налични на страницата на МЗ. \r\n\r\nАко срещате затруднения с попълването на формулярите и кандидатстването, можем да направим това вместо вас. \r\n\r\nЦентър Фонд за лечение на деца \r\n\r\nВторият административен орган е Център фонд за лечение на деца. Той финансира лечението в чужбина на деца, но също и закупуване на скъпи лекарства и медицински изделия при лечение в България. Кандидатстват родителите/настойниците с документи за самоличност, медицинска документация и оферта от болница, ако има такава. ЦФЛД може сам да насочи детето към определена болница в чужбина. Подробна информация има на Интернет страницата на фонда.  \r\n\r\nАко срещате затруднения с попълването на формулярите и кандидатстването, можем да направим това вместо вас.  \r\n\r\nНЗОК \r\nТретият административен орган е НЗОК. Тя може да разреши лечение на всяко здравноосигурено лице, в страна член на Европейския съюз или да заплати за вече проведено лечение. \r\nПри неочаквано заболяване, при временен престой в чужбина, имате право на всички видове лечение, които не могат да бъдат отложени до прибирането ви във вашата страна. Имате същото право на здравно обслужване в обем, какъвто бихте получили в България, а НЗОК ще заплати изцяло лечението. Това право се удостоверява с Европейска здравноосигурителна карта(ЕЗОК). ЕЗОК е безплатна, издава се за една година, след подаване на заявление. Ако нямате издаден ЕЗОК, ще трябва да заплатите лечението си. В този случай НЗОК може да възстанови разходите ви в последствие, но само до размера, който би платила, ако бяхте лекувани в България.\r\nПри по-дълъг престой в страна член на ЕС, в който обаче продължавате да сте осигурен в България е най-добре да поискате от НЗОК издаване на формуляр S1. Този формуляр ви дава право на лечение, независимо дали е планово или спешно, без ограничение и се ползвате с правата, които имат гражданите на страната, в която пребивавате.Ако искате да осъществите планово лечение в страна член на ЕС, трябва да поискате от НЗОК предварително издаване на формуляр S2. Ако имате издаден такъв формуляр, НЗОК ще заплати изцяло лечението ви в чужбина. Касата е длъжна да издаде формуляр S2, когато лечението изобщо не може да бъде приложено в България или не може да бъде извършено в кратки срокове, което може да доведе до влошаване на състоянието. Подробности за начина на кандидатстване за издаване на формуляр S2 има на Интернет страницата на НЗОК. \r\nАко срещате затруднения с попълването на заявлението и кандидатстването за формуляр S2, можем да направим това вместо вас.\r\nАко осъществите планово лечение в страна член на ЕС, без да сте поискали предварително издаване на формуляр S2, може да поискате от НЗОК възстановяване на разходите. В този случай НЗОК може да ги възстанови само до размера на разходите, които би платила, ако лечението се бе провело в България. \r\nТрябва да знаете още, че ако се лекувате в болница, която няма договор с осигурителен фонд в съответната страна, лечението ще бъде изцяло за ваша сметка. Също така в много страни има специфични само за тях правила и пакетите от дейности, заплащани от осигурителните фондове са различни. При планиране на лечение в чужбина е добре да се информирате допълнително от съответната национална точка за контакт. За България такава е НЗОК.\r\nОтказите на административните органи да издадат решение за лечение в чужбина, подлежат на съдебен контрол. Можете да обжалвате отказа в 14 дневен срок от получаването му пред Административния съд, според постоянния ви адрес. \n\t\t\t\t\t\t", "date": "2019.06.15", "title": "Как да получим лечение в Европейския съюз?"}
{"url": "http://www.bnews.bg/article/261664-granichna_politsiya_savetva_da_ne_se_patuva_prez_makaza", "text": "\n Засилен трафик по пътищата на страната се очаква заради топлото време в почивните дни и започващите летни отпуски. Гранична полиция предупреди и за повече пътуващи към Гърция и натоварване на българо-гръцката граница. \r\n\r\n Тежък трафик се очаква на пункта \"Маказа\"заради началото на туристическия сезон. Освен това може да се получат и струпвания на камиони и автомобили заради по-малкия брой служители от гръцка страна, които ще обработват преминаващите. Там работят само две от общо четири трасета. Данните от предходни години сочат, че най-завишена ще е интензивността на потока именно през \"Маказа\", тъй като той е най-често използван от румънските граждани. \r\n\r\n Очакванията на Гранична полиция са именно на \"Маказа\" броят на автомобилите да се увеличи два пъти, а на пътниците - с три пъти, в сравнение с обичайния трафик. \r\n\r\n От Гранична полиция съветват пътуващите да използват и другите пунктове на българо-гръцката граница. \r\n \n\t\t\t\t\t\t", "date": "2019.06.15", "title": "Гранична полиция съветва да не се пътува през \"Маказа\""}
{"url": "http://www.bnews.bg/article/261667-alen_delon_poluchi_insult", "text": "\n Големият френски актьор Ален Делон е приет в болница с инсулт, предаде BFM TV. \r\n\r\n Секс символът на световното кино е настанен в американска болница в Ньой сюр Сен, Северна Франция. \r\n\r\n Според местни медии Делон е получил инсулт, предаде телевизионният канал. \r\n\r\n Великият актьор е на 83 г. \r\n\r\n От обкръжението на таланта обаче уверяват, че с него \"всичко е наред\". Очаква се актьорът да напусне болничното заведение много скоро. \"Правят му изследвания, нищо повече\", твърди асистентът му. \r\nСпоред лекарите сърдечна аритмия може да е причина за честите главоболия, от които страдал титанът на киното.  \r\n\r\n Ален Делон, снимал се в над 90 филма, сред които \"Роко и неговите братя\", \"Гепардът\", \"Басейнът\", \"Зоро\", обяви края на актьорската си кариера през 2017 г. На тазгодишното издание на кинофестивала в Кан Делон беше удостоен с почетна награда \"Златна палма\" за цялостна кариера. \r\n \n\t\t\t\t\t\t", "date": "2019.06.15", "title": "Ален Делон получи инсулт!"}
{"url": "http://www.bnews.bg/article/261663-slanchevo_na_mesta_kratak_dazhd_i_gramotevitsi", "text": "\n Днес ще преобладава слънчево време, следобед ще се развие купеста и купесто-дъждовна облачност. \r\n\r\n На места се очаква да превали краткотраен дъжд с гръмотевици. Ще духа слаб, в източните райони до умерен североизточен вятър. Преобладаващите максимални температури ще бъдат между 29° и 34°. \r\n\r\n Над Черноморието още от сутринта ще има временни увеличения на облачността. В следобедните часове ще се развие и купеста облачност, но само на отделни места, главно по южното крайбрежие ще превали и прегърми. Ще духа до умерен североизточен вятър. Максимални температури на въздуха: 26-29°. Температурата на морската вода е 23-24°, само на север от н. Калиакра е около 20°. Вълнението на морето ще бъде 2-3 бала. \r\n\r\n Над планините ще преобладава слънчево време. След обяд ще се развие купеста и купесто-дъждовна облачност и на места ще превали и прегърми. Ще духа до умерен, а по билата и временно силен североизточен вятър. Максимална температура на височина 1200 метра около 23°, на 2000 метра - около 16°. \r\n\r\n Атмосферното налягане е малко по-високо от средното за юни - слабо ще се понижи. \r\n\r\n През следващите дни температурите ще останат без съществена промяна, с малки колебания преобладаващите максимални ще бъдат между 29° и 34°. Ще преобладава слънчево време, но с развитие на купеста и купесто-дъждовна облачност в следобедните часове. На места ще има и краткотрайни валежи, придружени и с гръмотевици. \r\n \n\t\t\t\t\t\t", "date": "2019.06.15", "title": "Слънчево, на места - кратък дъжд и гръмотевици"}
{"url": "http://www.bnews.bg/article/261669-trup_na_mazh_beshe_nameren_v_kanavka_na_mezhdunaroden_pat_makaza", "text": "\n Велосипедист е загинал при инцидент на пътя от Кърджали за гранично-пропускателен пункт \"Маказа\" в района на с. Загорско, предаде \"Фокус\", като се позова на кърджалийската полиция. Загиналият е на 37 години и е намерен в канавка до пътя. \r\n\r\n Поради тази причина временно движението по пътя при 360 км се осъществява в едната лента. \r\n\r\n Сигналът за инцидента е подаден сутринта в полицейското управление в Момчилград. Преминаващ пътник забелязал тялото на мъжа, чиято самоличност е установена. \r\n\r\n Дежурна оперативна група от районното в Момчилград извършва оглед на мястото на произшествието. \r\n\r\n Подробности за инцидента тепърва ще бъдат установявани. \r\n\r\n Движението в района на произшествието се отклонява в едната пътна лента. \r\n \n\t\t\t\t\t\t", "date": "2019.06.15", "title": "Труп на мъж беше намерен в канавка на международен път \"Маказа\""}
{"url": "http://www.bnews.bg/article/261668-nov_lazer_unishtozhava_metastazi_na_raka", "text": "\n Специалисти от университета на Арканзас успешно са тествали лазер, който унищожава \"пътуващи\" в кръвоносните съдове ракови клетки, съобщи Сайънс алърт. \r\n\r\n Технологията позволява да се предотвратят метастази - вторични туморни образувания, които правят лечението трудноосъществимо. Дефектните клетки поглъщат по-интензивно лазерната светлина в сравнение със здравите тъкани. В резултат се натрупва по-голямо топлинно излъчване и дефектните клетки загиват. \r\n\r\n По думите на учените, въпросният метод е дал възможност да бъдат унищожени до 96 процента от използваните в тестовете ракови клетки. \r\n\r\n Подобни методи вече съществуват, но новото устройство може да сканира литър кръв за час, т.е. много по-бързо от неговите аналози. \r\n\r\n По-рано този месец учени от института Броуд в Масачузетс заключиха, че повечето здрави хора притежават участъци от мутирали клетки, включително от онези, които са свързани с развитие на злокачествени тумори. \r\n \n\t\t\t\t\t\t", "date": "2019.06.15", "title": "Нов лазер унищожава метастази на рака"}
{"url": "http://www.bnews.bg/article/261666-tri_katastrofi_blokiraha_magistrala_trakiya", "text": "\n Тежкотоварен автомобил се е завъртял на АМ “Тракия” и е катастрофирал. Инцидентът е станал при 160-ия км в посока София. На място има поне два полицейски екипа, пише “24 часа”. \r\n\r\n Според информацията в същата посока има други две верижни катастрофи, случили се преди инцидента с камиона. Сблъсъците са през няколко километра един от друг. \r\n\r\n В първата и във втората верижни участват поне по три автомобила. Поради тази причина в лентата в посока столицата се е образувало огромно задръстване. Колите в района се движат съвсем бавно, като опашката е поне 5 километра. \r\n\r\n Към момента няма данни за пострадали, на мястото няма и медицински екипи. \r\n \n\t\t\t\t\t\t", "date": "2019.06.15", "title": "Три катастрофи блокираха магистрала \"Тракия\""}
{"url": "http://www.bnews.bg/article/261665-dnes_e_chereshova_zadushnitsa", "text": "\n   \r\n\r\n Днес е Черешова задушница. Тя се отбелязва ден преди големия християнски празник Петдесетница. \r\n\r\n Черешовата задушница е свързана с поверието за прибирането на душите на всички покойници, които са били на свобода след Велики четвъртък. \r\n\r\n На този ден Православната църква извършва специално богослужение в паметна починалите християни. Общата панихида е позната като Черешова задушница. На този ден чрез богослужението в църквата измолваме прошка от Бога за нашите покойници. Живите се молят за отминалите от този свят, защото телесната смърт не прекъсва единството между вярващите. \r\n\r\n В памет на покойниците, наред с молитвите, от нас се изискват и дела на благотворителност. \"Милост за даване да имаш към всеки живеещ, но и умрелия не лишавай от милост\". \r\n\r\n Благотворителен характер имат и общите трапези, които вярващите правят на Черешова задушница. Приготвят се жито, хляб, вино, плодове и други храни, които се раздават. Житото символизира възкресението, а хлябът - Исус Христос. \r\n\r\n На Черешова задушница християните посещават гробовете на близките си покойници, почистват ги, прекадяват, преливат ги с вода и с червено вино. Запалват свещ и раздават житото, хляба и първите череши, дали името на тази панихида. \r\n \n\t\t\t\t\t\t", "date": "2019.06.15", "title": "Днес е Черешова задушница "}
{"url": "http://www.bnews.bg/article/261670-meditsinskata_usluga_po_chernomorieto_samo_sreshtu_zdravo_plashtane", "text": "\n Чужденците по Черноморието броят по 50 евро само, за да получат рецепта за лекарство. Това е тарифата на лекарите в Слънчев бряг за първичен преглед. Рецепта без преглед обаче не се издава. Ако искат да си купят лекарство от аптеката, са принудени да олекват с 50 евро за минута при доктора. \r\n\r\n За последваща консултира със специалист отново се плаща 50-60 евро, а някъде второто мнение струва и по 80 евро. \r\n\r\n В луксозните поликлиники в най- големия черноморски курорт таксите за преглед и манипулации не са обявени. При запитване относно цената за даден преглед, служителките на регистратурите уклончиво избягват отговора, като приканват първо да се мине на преглед, а после лекарят ще прецени. \r\n\r\n Информация за цените на докторите дават единствено преминали вече пациенти. Чужденци се жалват, че за ехографски преглед поликлиниките в Слънчев бряг им вземали по 45 евро, рентгенова снимка пък струва 40 евро, а скенерът е поне 120 евро. Ако на туриста от чужбина се наложи да вика частна линейка, тогава таксата е 50 евро и то само в границите на курорта. \r\n\r\n Поставяне на една инжекция струва 10 евро, лекарството се плаща отделно, твърдят служители на туроператорските фирми. За гипсиране на крак или ръка пък ортопедът взема поне 100 евро. \r\n\r\n Цените на оперативните интервенции също се пазят в тайна и често се договарят на място, но винаги в четирицифрени суми и задължително в евро. Една обикновена рана, която се нуждае от два-три шева и превръзка излиза на летовника от странство минимум 150 евро, и то при условие че не е викал линейка. Оправданието на лекарите е, че чуждите туристи практически не плащат нито стотинка за прегледи и лечение, защото всички си имали здравни застраховки. Сметката изпращали директно на застрахователните компании, които поемали всичко. „Дори често се случва да ни откажат плащане на лечение, което сме провели, или да го платят частично“, твърдят медиците от най-големия ни морски курорт. \r\n\r\n Цените за българските са по-ниски, но отново са доста над средните стандарти. Цената на първичен преглед при доктор за българи в Слънчев бряг тръгва от 40 лв., а меренето на кръвно е 10 лв. За ехографско изследване се плаща по 30 лева. \r\n\r\n Туристите могат да разчитат на безплатна медицинска помощ единствено в спешните центрове в Бургас и Варна. \r\n\r\n Там обаче приемат само, ако случаят наистина е спешен и застрашава живота. Ако хванеш паравирус, причиняващ т. нар. летен грип на морето, единствената алтернатива е да се заплатиш около 100- 200 лв., и то само да ти назначат лечение. \r\n \n\t\t\t\t\t\t", "date": "2019.06.15", "title": "Медицинската услуга по Черноморието само срещу здраво плащане!"}
