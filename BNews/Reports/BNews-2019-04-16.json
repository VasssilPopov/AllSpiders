{"url": "http://www.bnews.bg/article/259721-vremenen_kmet_poe_kormiloto_v_kalofer", "text": "\n Анна Ганевска стана временен кмет на Калофер. Досегашният градоначалник Румен Стоянов бе отстранен от Общинската избирателна комисия за конфликт на интереси. \r\n\r\n Ганевска поема поста, след като миналия ден местният парламент в Карлово одобри единодушно предложението на кмета на общината Емил Кабаиванов Ганевска да ръководи кметството в Ботевия град до полагането на клетва от редовно избрания кмет на местните избори през октомври, предава \"Марица\". \r\n\r\n Анна Ганевска е дългогодишен старши специалист по административно обслужване в кметството в Калофер. Тя няколко пъти е избирана за временен кмет по време на предизборните кампании за местните избори, когато действащият кмет на града се кандидатира за следващ мандат. \r\n \n\t\t\t\t\t\t", "date": "2019.04.16", "title": "Временен кмет пое кормилото в Калофер"}
{"url": "http://www.bnews.bg/article/259718-ivancheva_i_petrova_shte_chakat_obzhalvaneto_po_deloto_si_v_slivenskiya_zatvor", "text": "\n Десислава Иванчева и Биляна Петрова ще чакат обжалването по делото си в сливенския затвор. Близки на двете жени съобщиха, че до дни те ще бъдат преместени там от столичния следствен арест. Междувременно, адвокатите чакат да излязат мотивите на съда и ще обжалват присъдата. \r\n\r\n 12, 15 и 20 години затвор заради искан подкуп от Александър Ваклин. Това постанови съда на първа инстанция. А присъдата изненада едната страна в процеса. „Рекордна и необяснима присъда. Става въпрос за хора, за които няма дори данни за неправилно паркиране. Всички бяхме в шок”, заяви адвокатът на Биляна Петрова Емануил Йорданов. \r\n\r\n Основният свидетел срещу Иванчева и Петрова, Александър Ваклин, пък си я обясни със строгостта на закона. \r\n\r\n „Законодателят явно е преценил, че деянията са срещу цялото общество, защото корупцията е срещу цялото общество. Чисто човешки тези присъди стряскат. Стряскат и мен. Но това е решението на законодателя”, смята Александър Ваклин.  Той допълни, че не се чувства употребен. \r\n\r\n „Неговото участие е целенасочено с ясно съзнание и с пълна яснота какво следва.  Отделен е въпросът, че даването на подкуп също е престъпление, но прокуратурата решава кого да обвини”, каза още Емануил Йорданов. \r\n\r\n Сега адвокатите чакат мотивите на съда. До месец трябва да стане ясно защо съдия Иво Хинов е постановил такива присъди. \r\n\r\n „Мога да ви кажа за друго дело, в което подсъдимия е убил двама души, третият е спасен от лекарите и присъдата е 24 години на първа инстанция.. на Иванчева е 20”, каза още Йорданов. \r\n\r\n Адвокатите се заканват да протестират. И се готвят за нови битки на следващи инстанции. \r\n \n\t\t\t\t\t\t", "date": "2019.04.16", "title": "Иванчева и Петрова ще чакат обжалването по делото си в сливенския затвор"}
{"url": "http://www.bnews.bg/article/259719-mnogo_neyasnoti_sled_katastrofata_s_mestan_pri_koyato_zagina_dete", "text": "\n Загуба на детски живот, цяло семейство в болница, политик с обвинение, два разбити автомобила и множество разменени обвинения – това за момента е равносметката след тежката катастрофа край с.Загорско, при която колата на лидера на ДОСТ Лютви Местан удари друга, в която загина 6-месечно бебе. \r\n\r\n Според прокуратурата бившият председател на ДПС е отнел предимството на другия водач. Днес книжката му временно беше отнета. \r\n\r\n Самият Местан обаче не е съгласен и твърди, че зверският удар е дошъл след завоя, защото другата кола се е движела в насрещното: „Ако съм пресякъл предимството, тази кола (неговата-б.р.) трябваше да бъде ударена отляво, защото завивам отляво. Отляво тази кола е непокътната, тази кола е ударена фронтално (…) Категорично ударът е в дясното на мен платно, ляво на него”. \r\n\r\n Близките на пострадалите са категорични, че шофьорът не е карал с превишена скорост и Местан е отнел предимство. \r\n\r\n „Твърди, че се е движел с 90, максисум до 100 километра в час. Видях колата, прецених, че ще спре на знака „Стоп”. Тръгна да излиза, вика, и аз вече нямах време за реакция, опитах се максимално вляво да избегна удара”, разказа братовчедът на шофьора Фердун Юсеин.  \r\n\r\n В с. Първица са гневни, че прокуратурата пусна под парична гаранция Местан. \r\n\r\n Те изразиха мнение, че гаранцията е твърде малка и заради контактите си, политикът може да се окаже невинен. \r\n\r\n Три дни след трагедията, семейството още не може да погребе 6-месечното бебе, защото родителите му са в болница. \r\n\r\n Видимостта на кръстовището е намалена, защото отляво колите идват от завой. Те се движат с до 90 км/ч, няма друго ограничение. \r\n\r\n Според Института за пътна безопасност включването е опасно, но от АПИ са категорични – то е съгласувано с полицията. \r\n\r\n През последните години на това място има две тежки катастрофи с шестима ранени. \r\n \n\t\t\t\t\t\t", "date": "2019.04.16", "title": "Много неясноти след катастрофата с Местан, при която загина дете"}
{"url": "http://www.bnews.bg/article/259714-partiyata_na_erdogan_iska_kasirane_na_izborite", "text": "\n Управляващата турска Партия на справедливостта и развитието (ПСР) на президентът Реджеп Ердоган представи извънредно обжалване кметските избори в Истанбул пред Върховния изборен съвет на Турция. \r\n\r\n „Ние имаме съмнения (относно изборите в Истанбул) и не успяхме да разсеем тези съмнения”, заяви заместник-председателят на ПСР Али Ихсан Явуз. \r\n\r\n Според неофициалните резултати Екрем Имамоглу води надпреварата за кмет с 48.79% от гласовете през кандидата на ПСР Бинали Йълдъръм с 48.51%. \r\n\r\n Оспорването на изборите дойде след „организационните нередности”, благодарение, на които ПСР поиска повторно преброяване на гласовете, защото може да доведе до промяна в резултата. \r\n \n\t\t\t\t\t\t", "date": "2019.04.16", "title": "Партията на Ердоган иска касиране на изборите"}
{"url": "http://www.bnews.bg/article/259720-gruzinskiya_premier_ni_blagodari_za_podkrepata_za_es_i_nato", "text": "\n Министър-председателят на Грузия Мамука Бахтадзе благодари на президента Румен Радев за подкрепата, която страната ни оказва за суверенитета и териториалната цялост на Грузия в рамките на нейните международно-признати граници, както и за избора на грузинския народ за членство в ЕС и НАТО. \r\n\r\n Двамата се срещнаха в президентството, където обсъдиха редица теми, сред които и възможностите за интензифициране на двустранния икономически обмен и сътрудничество между държавите. \r\n\r\n В хода на разговора президентът Радев отбеляза, че Грузия е традиционен икономически партньор на България, с когото желаем да развиваме всестранно, дългосрочно и взаимноизгодно сътрудничество. \r\n\r\n Стратегическото разположение на България и Грузия от двете страни на Черно море беше определено от двамата като важен фактор, който дава възможност за връзки, особено в областта на транспорта и инфраструктурата. \"Един от секторите, в които има голям потенциал за развитие са фериботните, както и железопътните връзки за пренос на товари в двустранна посока\", каза президентът Радев като допълни, че България е сред десетте най-големи външно-търговски грузински партньори, пишат от пресцентъра на \"Дондуков\" 2. \r\n\r\n По време на разговора двамата се обединиха около мнението, че настоящата визита на премиера Бахтадзе в България ще спомогне за надграждане на постигнатите резултати в политическите отношения между двете държави. \"Грузия е важен партньор за България в Европейското съседство и по-специално в инициативата на Европейския съюз \"Източно партньорство\", както и в Черноморския регион\", заяви Радев. \r\n\r\n Той посочи, че Грузия е стратегически партньор на ЕС по отношение на повишаването на сигурността на енергийните доставки, диверсификацията на маршрутите и източниците на доставки на газ за Европа и България в частност.  \r\n\"Развитието на Южния газов коридор, включително разширяването на газопровода в Южен Кавказ на територията на Грузия, за да се осигури транспортирането на каспийските енергийни ресурси на западните пазари, е общ приоритет\", допълни държавният глава. \r\n\r\n По време на срещата беше обсъдено и сътрудничеството в областите на културата, образованието, науката и туризма. \r\n \n\t\t\t\t\t\t", "date": "2019.04.16", "title": "Грузинския премиер ни благодари за подкрепата за ЕС и НАТО"}
{"url": "http://www.bnews.bg/article/259715-konstruktsiyata_na_notr_dam_e_ustoychiva_no_ima_uyazvimi_mesta", "text": "\n \"Конструкцията на парижката катедрала \"Нотр Дам\" е устойчива след пожара, но са открити уязвими места, особено на нивото на свода\", съобщи държавният секретар във френското министерство на вътрешните работи Лоран Нунес, предаде БТА. \r\n\r\n \"Спасяването на катедралата беше въпрос на четвърт час до половин час\", добави държавният секретар, като похвали смелостта на пожарникарите. \r\n\r\n \"След като пожарът вече е потушен, основната цел е да се предотврати появата на нови слаби места\", подчерта Нунес на пресконференция, говорейки близо до катедралата. Като цяло конструкцията е устойчива, но има уязвими места на нивото на свода и в северната част на сградата. Това е наложило евакуацията на пет жилищни блока, намиращи се в съседство. \r\nРаботите по гарантиране на сигурността в \"Нотр Дам\" ще продължат около 48 часа. \r\n\r\n \"След това пожарникарите ще могат да влязат в сградата заедно със служители на министерството на културата, за да изнесат творби, много от които не са пострадали\", заяви Нунес. Няколко министри от френското правителство участваха днес в заседание при закрити врати под председателството на премиера Едуар Филип, за да подготвят план за възстановяване на катедралата. Присъстваха министърът на културата Франк Ристер, министърът на публичните сметки и финанси Жералд Дарманен, държавният секретар Лоран Нунес и говорителката на правителството Сибет Ндиайе. \r\n\r\n Срещата продължи около час и четвърт. На нея са били обсъдени предложения за възстановяване на \"Нотр Дам\", които ще бъдат представени на президента Еманюел Макрон. \"Не бяха взети решения, а беше обсъдена ситуацията\", заяви участник в нея. След пожара беше открита национална сметка, в която веднага започнаха да пристигат дарения за възстановяването на катедралата. \r\n \n\t\t\t\t\t\t", "date": "2019.04.16", "title": "Конструкцията на \"Нотр Дам\" е устойчива, но има уязвими места"}
{"url": "http://www.bnews.bg/article/259716-izzeha_400_kilograma_nelegalen_tyutyun", "text": "\n 400 килограма нелегален тютюн и една специализирана машина за нарязване на тютюн са иззети при акция на полицаи от ОДМВР – Плевен. \r\n\r\n На 15 април около 14 часа служители на сектор „Противодействие на икономическата престъпност“и специализирани полицейски сили към ОДМВР-Плевен са извършили претърсване на адрес в село Буковлък. В имота на 43-годишен мъж са установили 5 кашона и 42 чувала, пълни със ситно нарязан тютюн без акцизен бандерол. Общото количество на намерения тютюн е 400 килограма. \r\n\r\n При проверката полицейските служители открили и машина за нарязване на тютюн. \r\n\r\n По случая е уведомен дежурен разследващ полицай и районен прокурор при РП – Плевен. Образувано е досъдебно производство. Работата по досъдебното производство продължава. \r\n \n\t\t\t\t\t\t", "date": "2019.04.16", "title": "Иззеха 400 килограма нелегален тютюн"}
{"url": "http://www.bnews.bg/article/259712-ot_ruskata_tvel_sa_gotovi_i_za_targ_za_dostavka_na_gorivo_za_kozloduy", "text": "\n От руската компания ТВЕЛ, които произвеждат ядрено гориво, са готови да играят на търг за доставки за АЕЦ \"Козлодуй\". \r\n\r\n От компанията и сега имат дългосрочен договор, заяви в отговор на въпроси на български журналисти старшият вицепрезидент за търговията и международния бизнес на компанията Олег Григориев. Григориев участва на пресконференция на президента на ТВЕЛ Наталия Никипелова в рамките на международния форум \"Атомекспо -2019\" в руския курорт Сочи, пише \"24 часа\". \r\n\r\n \"Ако европейската комисия изисква търг, ние сме готови да участваме\", каза още Григориев. Той поясни, че договорът на руската компания с АЕЦ \"Козлодуй\" е дългосрочен, но в него има опции - ТВЕЛ може да продължи доставките, а може и да се яви на търг, зависело от решението на централата. Вицепрезидентът поясни, че когато работи в чужбина, ТВЕЛ се съобразява с правилата на държавата и ако ЕК изисква търг, то но няма въпроси. \r\n\r\n Относно конкуренцията с американската \"Уестингхаус\" представителят на руската ТВЕЛ заяви: ако те са готови да се състезават с нас и ние сме готови. Преди месеци агенцията по доставките на Евратом поиска търг. Кой да е той, зависи от срока на действащия договор. \r\n\r\n През 2020 г. ще започне зареждането с новия тип гориво на ТВЕЛ и на пети блок на \"Козлодуй\". В шести реактор половината от касетите вече са от новия тип. Президентката на ТВЕЛ Никипелова заяви, че през ноември 2016 г.е било първото зареждане с новото гориво на VI блок и вдигане на мощността му със 104%.  \r\n\r\n Според Григориев от следващата година и 5-и блок на АЕЦ \"Козлодуй\" ще започнат да използват новото по-ефективно гориво, което помага на реактора да работи с по-голяма мощност и да бъде спиран за зареждане по-рядко, съобщи БНР. \r\n\r\n В момента новият тип гориво се използва в 6-и блок на атомната ни централа. \r\n \n\t\t\t\t\t\t", "date": "2019.04.16", "title": "От руската ТВЕЛ са готови и за търг за доставка на гориво за \"Козлодуй\""}
{"url": "http://www.bnews.bg/article/259702-evakuiraha_nebostargach_v_madrid", "text": "\n Евакуираха небостъргач в испанската столица Мадрид заради бомбена заплаха, информират от „Ройтерс”. В сградата се помещават три посолства. \r\n\r\n Сигналът за бомба е подаден по телефона в австралийското посолство, съобщават от местната полиция. \r\n\r\n В небостъргача се намират и посолствата на Великобритания и Канада. \r\n\r\n На място веднага са изпратени екипи от сапьори и пожарникари. \r\n \n\t\t\t\t\t\t", "date": "2019.04.16", "title": "Евакуираха небостъргач в Мадрид"}
{"url": "http://www.bnews.bg/article/259703-tvorbite_na_izkustvoto_ot_notr_dam_shte_badat_premesteni_v_luvara", "text": "\n Творбите на изкуството от \"Нотр Дам\" ще бъдат преместени в Лувъра. Това съобщи френският министър на културата, съобщават Ройтерс и БТА. \r\n  \r\n\r\n Очаквайте подробности!  \r\n\r\n   \r\n \n\t\t\t\t\t\t", "date": "2019.04.16", "title": "Творбите на изкуството от \"Нотр Дам\" ще бъдат преместени в Лувъра"}
{"url": "http://www.bnews.bg/article/259706-dalboko_sam_natazhena_ot_kadrite_ot_pozhara_obhvanal_notr_dam", "text": "\n Британската кралица Елизабет заяви в послание до френския президент Еманюел Макрон, че е дълбоко натъжена от вчерашния пожар в катедралата \"Нотр Дам\" в Париж и че в молитвите си е с цяла Франция, съобщи Бъкингамският дворец, цитиран от Ройтерс и БТА. \r\n\r\n \"Принц Филип и аз сме дълбоко натъжени от кадрите от пожара, който обхвана катедралата \"Нотр Дам\", се казва в посланието. \r\n\r\n \"Изразявам искреното си възхищение от спешните служби, които рискуваха живота си, за да опитат да спасят този важен национален паметник. Мислите и молитвите ми са с богомолците, които посещават катедралата, както и с цяла Франция в този труден момент\", добави тя. \r\n\r\n Британски политици и религиозни лидери също изпратиха послания с предложения за помощ за възстановяването на средновековната сграда. \r\n\r\n Архиепископът на Кентърбъри Джъстин Уелби, главата на Англиканската църква, публикува в Туитър изображение на увредената от пожара катедрала с цитат от Библията: \"И светлината в мрака свети, и мракът я не обзе\".  \r\n\r\n Във вторник над резиденцията на австрийския президент във Виена беше издигнато френското знаме. Президентът Александър ван дер Белен изрази солидарност с Франция след пожара в \"Нотр Дам\", предаде ДПА. \r\n\r\n \"Жестовете на съпричастност от Европа и целия свят изтъкват важността на общото ни духовно и културно наследство\", написа австрийският президент в Twitter. \r\n\r\n Ръководителят на най-важната институция и университет в сунитския ислям \"Ал Азхар\" изрази тъга във връзка с пожара, който частично разруши катедралата \"Нотр Дам\". \r\n\r\n \"Натъжен съм от пожара в катедралата \"Нотр Дам\" в Париж, този шедьовър на архитектурата с историческа стойност. Сърцата ни са с нашите братя във Франция, те заслужават пълната ни подкрепа\", каза Ахмед Тайеб, ректор на намиращата се в Кайро институция. \r\n \n\t\t\t\t\t\t", "date": "2019.04.16", "title": "Дълбоко съм натъжена от кадрите от пожара, обхванал \"Нотр Дам\""}
{"url": "http://www.bnews.bg/article/259710-parva_snimka_na_bebeto_na_poli_genova", "text": "\n На 12 април талантливата певица Поли Генова стана майка на момче. Блондинката изпита за първи път щастието да бъде майка, а само два дни след това пусна снимка, на която се вижда малко от главичката на бебето, видя show.blitz.bg.  \r\n\r\n Поли кръсти първородния си син Даниел, с което успя да изненада своите приятели и дори роднини. Гдажето на Поли не е българин и всички очакваха да се спрат на по-изчанчено име. \r\n\r\n Родителите стигнали до консенсус и го нарекли с интернационално име, което е добре прието и широко разпространено и у нас.  \r\n  \r\n \n\t\t\t\t\t\t", "date": "2019.04.16", "title": "Първа СНИМКА на бебето на Поли Генова"}
{"url": "http://www.bnews.bg/article/259709-62_godishna_prebi_mayka_si_v_sofiysko_selo", "text": "\n 62-годишна преби майка си и беше задържана от полицията. \r\n\r\n Инцидентът е станал около 16.25 часа вчера. Внукът на пострадалата сигнализирал в полицията, че е открил възрастната си баба в дома й в село Росоман в безпомощно състояние. \r\n\r\n На мястото незабавно били изпратени полицейски и медицински екип. При последвалото разследване било установено, че побоят е нанесен от дъщерята на пострадалата. Тя била задържана за 24 часа. \r\n\r\n По случая е образувано досъдебно производство. \r\n \n\t\t\t\t\t\t", "date": "2019.04.16", "title": "62-годишна преби майка си в софийско село"}
{"url": "http://www.bnews.bg/article/259711-bohemska_rapsodiya_premina_granitsata_ot_1_miliard_dolara_prihodi", "text": "\n Филмът \"Бохемска рапсодия\" продължава да пише история. Той премина границата от 1 милиард долара приходи в световния бокс-офис. \r\n\r\n Само в Северна Америка приходите от лентата, отличена с четири награди \"Оскар\", възлизат на над 200 милиона долара. \r\n\r\n За сравнение, бюджетът на филма, който разказва историята на култовия вокалист на групата \"Куин\" Фреди Меркюри, е 52 милиона долара. \r\n \n\t\t\t\t\t\t", "date": "2019.04.16", "title": "\"Бохемска рапсодия\" премина границата от 1 милиард долара приходи"}
{"url": "http://www.bnews.bg/article/259707-politsiyata_zadarzha_nad_50_dushi_pri_aktsiya_sreshtu_nezakonni_boeve_s_kucheta", "text": "\n Полицаи от София и Самоков спряха боеве с питбули и задържаха над 50 души близо до Пачарево. Акцията на полицията е проведена в местност над язовир \"Искър\", съобщиха от ОДМВР-София. \r\n\r\n В изоставена панелна постройка, част от бивш пионерски лагер, са открити две дървени арени за провеждане на незаконните боеве, а около тях е имало паркирани коли с регистрация от различни области на страната. \r\n\r\n Задържани са общо 58 души и 9 кучета от породата \"питбул\". \r\n\r\n Задържаните при акцията 58 човека са отведени в РУ- Самоков \r\n\r\n Кучетата са предадени на служители от Столичното общинско предприятие \"Екоравновесие\". На местопроизшествието са извършени огледи. По случая е образувано досъдебно производство. \r\n\r\n Един от задържаните- жител на Самоков, изхвърлил пред полицейските служители кутия с около 4 грама суха зелена тревиста маса, реагираща на марихуана. По този случай също е образувано досъдебно производство. \r\n \n\t\t\t\t\t\t", "date": "2019.04.16", "title": "Полицията задържа над 50 души при акция срещу незаконни боеве с кучета"}
{"url": "http://www.bnews.bg/article/259701-kuche_nahapa_8_godishno_dete_vav_vratsa", "text": "\n Куче нахапа 8-годишно дете във Враца, съобщиха от полицията. Инцидентът е станал на 15 април на бул. „Демокрация“ в центъра на града. \r\n\r\n Кучето е от породата източно-европейска овчарка и е било водено без намордник от 72-годишна жена, когато се е нахвърлило на детето. \r\n\r\n Момчето е прегледано във врачанската болница. На стопанката на животното е съставен акт. \r\n \n\t\t\t\t\t\t", "date": "2019.04.16", "title": "Куче нахапа 8-годишно дете във Враца"}
{"url": "http://www.bnews.bg/article/259704-vlado_karamazov_prasna_honorara_ot_dyavolskoto_garlo_za", "text": "\n Секссимволът Владимир Карамазов е инвестирал част от парите, получени за участието му в крими поредицата „Дяволското гърло”, в едноетажна къща в смолянско село, пише \"Уикенд\". \r\n\r\n Актьорът се влюбил в красотата на природата и чистия въздух в Родопите, където снимали 12-те епизода на хитовия сериал. Екипът на продуцента Евтим Милошев пристигнал в планината в средата на август и останал там два месеца. \r\n\r\n Наложило се да затворят пещерата „Дяволското гърло”, докато снимат в нея.  \r\n  \r\n \n\t\t\t\t\t\t", "date": "2019.04.16", "title": "Владо Карамазов пръсна хонорара от \"Дяволското гърло\" за..."}
{"url": "http://www.bnews.bg/article/259713-otkriha_trup_na_mazh_kray_smolyan", "text": "\n Разследване за умишлено убийство води смолянската полиция, след като в понеделник в гората край Турян бе открит труп на мъж. Той все още е неидентифициран, аутопсията показа, че е удушен, съобщава БГНЕС. \r\n\r\n На зловещата находка попадат гъбари в местността Пещерско бърце, близо до разклона за селата Пещера и Турян. В гората е открит труп на мъж на около 40 години. \r\n\r\n При първоначалния оглед не са установени следи от насилие. Назначена е тройна съдебно-медицинска експертиза и при аутопсията е установена насилствена смърт. Предполага се, че тя е настъпила преди 15-20 дни. \r\n\r\n \"Назначена е по делото тройна съдебно-медицинска експертиза. При извършената аутопсия вещите лица установяват причината за смъртта. Това, което те са открили е счупване на подезичната кост и причината за смъртта е асфикция или задушаване. Вещите лица потвърждават, че се касае за насилствена смърт, в резултат на стискане, притискане на шията. Снети са пръстови отпечатъци, тъй като не е възможно лицево разпознаване\", заяви наблюдаващият прокурор Недко Симов. \r\n\r\n Към момента са извършени редица процесуални действия по разследването, разпитани са свидетели, продължават и към момента разпити на други свидетели. Извършено е претърсване и изземване в помещение в град Смолян, предстои извършването на такива в други населени места. \r\n\r\n \"Работим по всички възможни версии, тъй като не сме събрали достатъчно доказателства, за да отхвърлим някоя от тях, работим по версията и за един извършител, и за повече от един извършители\", каза още наблюдаващият прокурор. \r\n \n\t\t\t\t\t\t", "date": "2019.04.16", "title": "Откриха труп на мъж край Смолян"}
{"url": "http://www.bnews.bg/article/259717-andzhelina_dzholi_promeni_familiyata_si", "text": "\n Анджелина Джоли официално махна фамилията \"Пит\" от името си, съобщи Контактмюзик, цитирана от БТА. \r\n\r\n Бившата двойка си издейства съдебно решение, с което да бъдат обявени за разведени, докато продължават да обсъждат условията на раздялата. Актриса вече взе мерки да си върне името отпреди брака. \r\n\r\n Документи, заведени в съда в Лос Анджелис постановяват: \"Името на ищцата се възстановява на Анджелина Джоли\". \r\n\r\n Актрисата и преди е сменяла съдебно името си. След като се скара с баща си Джон Войт, тя подаде документи в съда, за да се откаже от фамилията му и официално стана само Анджелина Джоли.  \r\n\r\n Откакто бяха обявени за необвързани, Брад Пит и Анджелина Джоли са в по-добри отношения.  \r\n\"Брад и Анджелина извървяха дълъг път. За изненада на много от близките им приятели, връзката между тях се подобри много и те са се посветили на това да са родители. Децата вече имат график за посещенията и това промени много нещата за цялото семейство. . . Сега децата прекарват време и с двамата родители и са щастливи\". \r\n\r\n Двамата актьори постигнаха споразумение за попечителството още през декември миналата година, но подробностите останаха конфиденциални в интерес на децата. Брад Пит и Анджелина Джоли имат шест деца на възраст от 17 до 10 години, като трите по-големи са осиновени.  \r\n\r\n   \r\n \n\t\t\t\t\t\t", "date": "2019.04.16", "title": "Анджелина Джоли промени фамилията си"}
{"url": "http://www.bnews.bg/article/259693-doskoroshniyat_kapitan_na_levski_se_poyavi_v_skandalno_video_18", "text": "\n Доскорошният капитан на Левски - Иван Горанов, се появи в скандално видео в интернет пространството. \r\n\r\n Левият краен бранител на \"сините\" танцува с още двама свои приятели. В началото видеото изглежда безобидно, но в средата му участниците започват да си смъкват гащите, за да показват задните си части. \r\n\r\n Не е ясно дали видеото е заснето докато Горанов вече е бил играч на Левски или в по-ранен период от кариерата му. \r\n\r\n Факт е обаче, че подобно поведение е неприемливо за играч носил капитанската лента на Левски и записвал мачове за националния тим на България. \r\n\r\n \r\n\r\n   \r\n \n\t\t\t\t\t\t", "date": "2019.04.16", "title": "Доскорошният капитан на Левски се появи в скандално видео (18+)"}
{"url": "http://www.bnews.bg/article/259697-politsiya_i_zhandarmeriya_vleze_v_luksozni_imoti_v_grad_vetovo", "text": "\n Екипи на полицията и жандармерията, с разрешение на Окръжния съд в Русе и под ръководството на Окръжната прокуратура, са извършили днес процесуално-следствени действия в имоти и жилища в град Ветово, област Русе. Това съобщи регионалният говорител на областната дирекция на МВР в крайдунавския град Даниела Малчева. \r\nОкръжният прокурор на Русе Георги Георгиев коментира, че акцията е по образувани няколко досъдебни производства срещу хора от Ветово за пране на пари, придобити по всяка вероятност чрез телефонни измами. \r\n\r\n Екипите на полиция и жандармерия са влезли в десетина имота тази сутрин. Основните им действия са били свързани с оценка на имуществото. Акцията е приключила по обяд, като не се е стигнало до задържане на хора. \r\nРаботата по досъдебните производства продължава. \r\n\r\n   \r\n\r\n   \r\n \n\t\t\t\t\t\t", "date": "2019.04.16", "title": "Полиция и жандармерия влезе в луксозни имоти в град Ветово"}
{"url": "http://www.bnews.bg/article/259705-politsiya_i_zhandarmeriya_pretarsiha_luksozni_imoti_vav_vetovo", "text": "\n Екипи на полицията и жандармерията са извършили процесуално-следствени действия в имоти и жилища в град Ветово, област Русе. Акцията е проведена с разрешение на Окръжния съд в Русе и под ръководството на Окръжната прокуратура, съобщиха от МВР. \r\n\r\n Акцията е по образувани няколко досъдебни производства срещу хора от Ветово за пране на пари, придобити по всяка вероятност чрез телефонни измами. \r\n\r\n Екипите на полиция и жандармерия са влезли в десетина имота тази сутрин. Основните им действия са били свързани с оценка на имуществото. Акцията е приключила по обяд, като не се е стигнало до задържане на хора. \r\n\r\n Работата по досъдебните производства продължава. \r\n \n\t\t\t\t\t\t", "date": "2019.04.16", "title": "Полиция и жандармерия претърсиха луксозни имоти във Ветово"}
{"url": "http://www.bnews.bg/article/259692-nikolay_barekov_edin_politicheski_pretsedent_edinstveniyat_koyto_ne_se_prodade_na_gerb_dps_i_bsp_i_ostana_veren_na_izbiratelite_si", "text": "\n Евродепутатът Николай Бареков направи ексклузивно включване от Страсбург, където тече последната работна седмица на настоящия Европарламент. \r\n\r\n \" \", казва Бареков във видеообръщението към българския народ.  \r\n\r\n Лидерът на \"Презареди България\" многократно се доказа като защитник на българските национални интереси. БиНюз припомня, че той бе единственият български евродепутат, който подкрепи пакета \"Мобилност\", осигуряващ на хората на наемния труд по- високи доходи и поносими условия на труд. \r\n\r\n Единствено Бареков на няколко пъти постави в пленарна зала въпроса за ниските доходи на българските граждани пред Жан Клод Юнкер. Евродепутатът работи постоянно и неуморно за тяхното увеличение. \r\n\r\n Николай Бареков единствен не предаде своите избиратели и остана верен и лоялен към тях. Той не се продаде на ГЕРБ, на БСП и на ДПС. \r\n\r\n \" \", категоричен е евродепутатът.  \r\n\r\n \r\n\r\n   \r\n \n\t\t\t\t\t\t", "date": "2019.04.16", "title": "Николай Бареков - един политически прецедент! Единственият, който не се продаде на ГЕРБ, ДПС и БСП и остана верен на избирателите си!"}
{"url": "http://www.bnews.bg/article/259698-vlado_penev_lyubovta_mozhe_da_te_vrahleti_na_vsyaka_vazrast", "text": "\n „Надявам се, че историята между Кръстева и Цонев ще има положителна развръзка в „Откраднат живот: Любовта лекува”, сподели Владо Пенев в \"Плюс-Минус\" за отношенията на героите в хитовия български сериал. „Любовта няма възраст. Тя е за всички и винаги има чар. Може да бъде преживяна на всяка възраст. Когато си млад, може да пропуснеш възможности за любов от разсеяност или амбиции, а в зряла възраст цениш всеки миг, всяка секунда, всеки жест и детайл. Имаш желание да го изживееш пълноценно и докрай”, смята актьорът. \r\nТази седмица един от главните герои на „Откраднат живот“ завинаги ще напусне любимата история на милиони български зрители. Неочаквани събития ще предизвикат поврат в съдбите на лекарите. Кая ще се окаже изправена срещу дулото на пистолет, а съдбата ѝ ще бъде именно в ръцете на доктор Карагьозов. Появата на Орлин ще обърка допълнително любовния триъгълник на доктор Стилянова, доцент Захариев и Поли Грънчарова. Доцент Мазов ще злепостави Ина в ключов за болницата момент, а ситуацията ще ескалира с нови разкрития около компрометиращото видео. Борбата на интереси в болницата ще вземе своите жертви, а последствията ще бъдат необратими. \r\n\r\n Кой от героите ще се превърне в жертва на обстоятелствата? Кой стои зад плана срещу Ина Фотева? – ще научите в новите епизоди на „Откраднат живот: Любовта лекува“ от вторник до четвъртък в 20:00ч. по NOVA. \r\n \n\t\t\t\t\t\t", "date": "2019.04.16", "title": "Владо Пенев: Любовта може да те връхлети на всяка възраст"}
{"url": "http://www.bnews.bg/article/259691-rusiya_osadi_norvezhets_na_14_godini_v_lager_za_shpionazh", "text": "\n Московският градски съд призна днес норвежкия гражданин Фруде Берг за виновен в шпионаж срещу Русия и го осъди на 14 години лишаване от свобода в колония със строг режим, предаде ТАСС. \r\n\r\n От наказанието му се приспада времето, прекарано под стража след ареста през декември 2017 г. Съдът постанови освен това да се изземат в полза на държавата веществените доказателства - парични средства в размер на 15 000 евро. \r\n\r\n Огласена бе само част от присъдата поради наличието на секретни материали в делото. Тя не е влязла в сила и може да бъде обжалвана пред Върховния съд на Руската федерация. \r\n\r\n Обвинението бе поискало 14-годишна присъда, тъй като Берг не се призна за виновен и не се разкая за стореното. Защитата му настоя да бъде оправдан, напомня агенцията. \r\n\r\n \"Той е на 63 години и с оглед условията в руските затвори става дума просто за доживотна присъда\", коментира Иля Новиков, адвокат на Берг, цитиран от Франс прес. \r\n\r\n Съдът разгледа делото срещу Берг за две седмици. Следствието установи, че норвежецът е събирал информация за руските ядрени подводници. Според обвинението Берг сътрудничел на норвежкото разузнаване срещу парично възнаграждение и бил хванат на местопрестъплението, когато получавал документи от служител на руски военен обект - всъщност подставено лице на руските спецслужби. \r\n\r\n Според адвокатите норвежецът е признал, че е пътувал в Русия по поръчение на норвежкото военно разузнаване, изпълнявайки ролята на куриер, без обаче напълно да разбира с какво точно се занимава и без да осъзнава възможните последици от своите действия. Официални норвежки представители отказаха да коментират тези признания на Берг, напомня ТАСС. \r\n \n\t\t\t\t\t\t", "date": "2019.04.16", "title": "Русия осъди норвежец на 14 години в лагер за шпионаж"}
{"url": "http://www.bnews.bg/article/259699-8_mesetsa_sled_parvata_kopka_na_novata_otsechka_ot_magistrala_hemus_stroitelstvo_vse_oshte_nyama", "text": "\n Точно осем месеца след тържественото полагане на първа копка на новата отсечка от магистрала \"Хемус\" между шуменското село Белокопитово и търговищкото Буховци, по трасето все още не се работи. \r\nПричината - забавяне на процедурите за отчуждаване на частни земи и заведени множество дела от недоволни от определените размери на обезщетенията собственици. \r\nСтарт на строителните дейности на новата отсечка от магистралата бе даден на 16 август 2018 г., като на церемонията присъства и премиера Бойко Борисов. Трасето с дължина 16,5 километра трябва да бъде завършено през 2021 г., а стойността е 120 милиона лева, осигурени от държавния бюджет. \r\nКъм момента обаче по отсечката няма положен и сантиметър асфалт. От Агенция пътна инфраструктура обясниха, че за отчуждаване подлежат общо 540 дка земя, като към момента по жалби на собственици, недоволни от определения размер на обезщетенията са заведени около 25 съдебни дела. \r\n\r\n Три ниви на шуменеца Христо Христов трябва да бъдат отчуждени, в района на с. Буховци. Мъжът обаче обжалва процедурата пред съда недоволен от предложеното обезщетение. \r\n„Тези ниви ги осакатяват, като в едната ми оставят малко под 2 декара, залепнала до магистралата, какво ще я правя тази нива, от другата от ми оставят 2,11 декара и от следващата ми оставят 5,9 декара. \r\nРеално обезщетението което ми се предлагат е 552,56 лв., което мен и семейството ми не ни устройва. Това си е пладнешки грабеж, при положение, че тук един декар земя, трета категория се продава за поне 1 200 лева“, категоричен е Христов. \r\nТой е завел дело, което се гледа от Върховен административен съд, а следващото заседание е насрочено за месец септември. Стойността на обезщетението се определя чрез  оценка от вещо лице, което взема под внимание категорията на земята и стойността на сделките за продажба, по документи, в този район, сключени в рамките на една година. \r\nОт Областна администрация-Шумен обясниха, че само на територията на областта са засегнати 214 имота. „Ако погледнете регистъра по вписванията, там цената за сделка е приблизително 300-400 лева на декар, това е по документи когато е извършена покупко-продажба на имоти. \r\nТази пазарна цена се определя от вещо лице и тя е основата на която се определя, какво трябва да бъде обезщетението, тоест вписвайки, според мен си мисля по-ниска цена от колкото е реалната няма как вещото лице да определи по-високо обезщетение“, пояснява областният управител на Шумен проф. Стефан Желев. \r\n\r\n По думите му, за строителството на аутобана е направено всичко необходимо - осигурено е финансиране, избран е изпълнител, има подготвен проект, но забавената процедура по отчуждаване е основна причина за това строеж още да не е започнал. \r\nПрофесор Желев допълни, че част от заведените жалби са отхвърлени от съда, други са с присъдено увеличение на обезщетението, но в малък размер.  \r\nОт Агенция \"Пътна инфраструктура\" обясниха, че през следващия месец ще започне строителство по вече отчуждените земи, а за останалите ще се чака приключване на делата и решение на съда. \r\n \n\t\t\t\t\t\t", "date": "2019.04.16", "title": "8 месеца след първата копка на новата отсечка от магистрала \"Хемус\", строителство все още няма"}
{"url": "http://www.bnews.bg/article/259682-rodnini_na_postradalite_pri_katastrofata_s_mestan_ima_vrazki_mozhe_da_go_izkarat_nevinen", "text": "\n Опасения за честността на процеса срещу лидера на ДОСТ Лютви Местан изразиха близки на семейството, което пострада при катастрофата на пътя за Маказа. Тежкият пътен инцидент отне живота на 6-месечно бебе, като пуснатият под гаранция политик заяви пред медиите, че другата кола се е движела с превишена скорост и го е ударила челно в насрещното. \r\n\r\n Братовчедът на нейния водач Юсеин разказа пред bTV версията на семейството: \"Доколкото сме разговаряли с Юсеин, той твърди, че не се е движил с превишена скорост. Видял е колата (която идва от път без предимство - б.р.), но си е помислил, че господинът ще спре и ще му даде предимство. Другата кола е излязла внезапно на пътя и той просто е нямало как да избегне удара, опитал се е максимално да се изтегли вляво\". \r\n\r\n Чичото на водача подчерта, че \"10 000 лв. (размерът на гаранцията на Местан -б.р.), 100 000 лв. за него са джобни пари\". \r\n\r\n Друг близък допълни: \"Той е човек с повече познати, връзки - може да го изкарат невинен\". \r\n\r\n Всички казват, че Юсеин е добър шофьор и до момента не е имал проблеми на пътя. Детето му все още не е погребано - родителите са в болница с травми, макар и не животозастрашаващи. \r\n \n\t\t\t\t\t\t", "date": "2019.04.16", "title": "Роднини на пострадалите при катастрофата с Местан: Има връзки, може да го изкарат невинен"}
{"url": "http://www.bnews.bg/article/259708-polovinata_ot_danachnite_deklaratsii_podadeni_po_internet", "text": "\n Всяка втора данъчна декларация за доходите на физическите лица е подадена по интернет с ПИК на НАП или електронен подпис. Две седмици преди края на кампанията в приходната агенция са получени малко над 300 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията. \r\n\r\n Крайният срок за деклариране на доходите от 2018 г. изтича на 30 април, като също дотогава трябва да бъде платен и дължимият данък. Плащането може да стане електронно с банкова карта и без такси чрез електронна услуга на НАП, достъпна на сайта www.nap.bg. \r\n\r\n И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така, според данъчните, рискът от пропуски и грешки значително намалява. \r\n\r\n „Отчитаме много силен интерес към издаване на персонален идентификационен код в офисите ни в последните дни. Изглежда 2019 г. ще е първата, в която електронно подадените декларации ще са повече от хартиените. Електронното деклариране пести време и усилия“ каза по повод наближаващия краен срок за обявяване на доходите от миналата година директорът на „Обслужване“ в НАП Боряна Георгиева. \r\n \n\t\t\t\t\t\t", "date": "2019.04.16", "title": "Половината от данъчните декларации подадени по интернет"}
{"url": "http://www.bnews.bg/article/259695-naddavaneto_za_notr_dam_semeystvo_arno_daryava_200_mln_dvoyno_poveche_ot_familiya_pino", "text": "\n Френската група за производство на луксозни стоки Ел Ве Ем Аш (LVMH) и семейство Арно обявиха днес, че даряват 200 милиона евро на фонда за възстановяване на \"Нотр Дам\" след опустошителния пожар, съсипал вчера парижката катедрала, предаде Франс прес, цитирана от БТА. \r\n\r\n Семейство Арно и групата Ел Ве Ем Аш, съпричастни към тази национална трагедия, се включват във възстановяването на изключителната катедрала - символ на Франция, на историческото й достояние и на единството й, заявиха те в комюнике. \r\n\r\n Семейство Пино, собственик на френската компания за луксозни стоки Kering, съобщи през нощта, че дарява 100 милиона, напомня АФП. \r\n\r\n Валери Пекрес, която ръководи френския столичен регион Ил дьо Франс, информира, че той отпуска 10 милиона евро като спешна помощ за възстановяване на катедралата. Според нея трагедията \"ще мобилизира цялата страна - най-добрите архитекти, най-добрите майстори във Франция, може би дори в целия свят\", отбелязва ТАСС, цитирайки нейно изявление пред \"Радио класик\". \r\n\r\n Европейската комисия ще отпусне за възстановяване на катедралата специален грант от еврофондовете, съобщи пресслужбата на ЕК. Размерът на гранта ще бъде определен след оценка на щетите. \r\n\r\n Председателят на Европейския парламент Антонио Таяни призова тази сутрин евродепутатите да дарят дневната си надница за възстановяването на катедралата \"Нотр Дам\" в Париж, пострадала от снощния пожар. \r\n\r\n \"Тържествено ви обещавам, че ще възстановим катедралата. Всички заедно. От утрешния ден (16 април) започва набирането на средства както във Франция, така и извън нейните граници.\" Това обръщение-призив отправи снощи президентът Еманюел Макрон. \r\n\r\n Андре Фино, представляващ \"Нотр Дам\", заяви днес, че още е рано да се прави оценка на щетите, нанесени от гигантския пожар, съобщи днес френската телевизия Бе Еф Ем. \r\n\r\n Руският президент Владимир Путин предложи на френския държавен глава Еманюел Макрон помощта на най-добрите специалисти от Русия за възстановяване на \"великата катедрала\" \"Нотр Дам\" - специалисти с богат опит в реставрирането на паметници от световното културна наследство, включително на творби от средновековната архитектура. \r\n\r\n Чувството, че може да се случи нещо подобно, което никой не е очаквал (...) трябва да ни активизира за по-добро планиране и по-добро управление по отношение на паметниците, отбеляза гръцкият министър на културата Мирсини Зорба. \r\n \n\t\t\t\t\t\t", "date": "2019.04.16", "title": "Наддаването за Нотр Дам: Семейство Арно дарява €200 млн. - двойно повече от фамилия Пино"}
{"url": "http://www.bnews.bg/article/259696-sar_aleks_fargyusan_posochil_zashto_livarpul_shte_stane_shampion", "text": "\n Човекът, който свали  Ливърпул от трона на английския футбол, прогнозира титла за мърсисайдци 29 години след последната. \r\n\r\n Легендарният Сър Алекс Фъргюсън смята, че големия враг на  Манчестър Юнайтед ще е шампион и то точно заради \"червените дяволи\". \r\n\r\n По думите на бившия му възпитаник Фил Бардсли, Фъргюсън е прогнозирал, че Юнайтед ще вземе нещо от мача си с  Манчестър Сити на 24 април и така Ливърпул окончателно ще задмине \"гражданите\". \r\n\r\n В момента Ливърпул води с две точки на Сити, но е и с мач повече. До края на сезона остават четири кръга (пет за Сити). \r\n\r\n Хората на Юрген Клоп предстои да гостуват на Кардиф и Нюкасъл, както и да домакинстват на Хъдърсфийлд и Уулвърхямптън. \r\n\r\n Сити ще приеме Тотнъм и Лестър, а гостуванията са на Манчестър Юнайтед, Бърнли и Брайтън. \r\n \n\t\t\t\t\t\t", "date": "2019.04.16", "title": "Сър Алекс Фъргюсън посочил защо Ливърпул ще стане шампион"}
{"url": "http://www.bnews.bg/article/259689-sled_razsledvane_na_barekov_i_bayraktarov_bez_tsenzura_valeri_simeonov_se_pokri", "text": "\n След излъченото разследване в предаването на \"Бареков и Байрактаров без цензура\" Валери Симеонов се покри! \r\n\r\n Припомняме, че в разследването бяха изложени факти и документи, които разобличаваха фирми на Валери Симеонов в престъпни имотни схеми и сериозни закононарушения. \r\n\r\n Особено фрапиращ бе примерът с незаконното строителство извършено от фирмата \"Скат ТВ\" ООД на Валери Симеонов, която е осъдена за това си действие от българския съд. \r\n\r\n Вместо обаче да изпълни решението на съда и да премахне незаконното строителство фирмата на Симеонов го достроява, както е посочено в сайта на ДНСК. \r\n\r\n Фирмите на Симеонов са забъркани и в други имотни афери, които вече станаха обект на прокурорска проверка след излъчване на журналистическото разследване в предаването \"Бареков и Байрактаров без цензура\". \r\n\r\n Цялото журналистическо разследване можете да видите  . \r\n  \r\n \n\t\t\t\t\t\t", "date": "2019.04.16", "title": "След разследване на \"Бареков и Байрактаров без цензура\" Валери Симеонов се покри! "}
{"url": "http://www.bnews.bg/article/259694-api_krastovishteto_pri_selo_zagorsko_ne_e_opasno", "text": "\n Кръстовището на път I-5 Кърджали - Маказа при село Загорско е проектирано, построено и сигнализирано по всички правила на нормативната уредба, по които са изградени всички кръстовища. По повод пътния инцидент в неделя Агенция \"Пътна инфрастуктура\" апелира всички експерти от неправителствения сектор и медиите да се въздържат от разпространяването на необосновани и невярни твърдения. \r\n\r\n Проектът за пътна сигнализация е изготвен съобразно Закона за движение по пътищата и е съгласуван от \"Пътна полиция\". Средно на денонощие в участъка преминават над 5000 превозни средства и от пускането на отсечката в експлоатация през 2014 г. досега в района на кръстовището при село Загорско няма пътни инциденти, твърдят от Агенция \"Пътна инфраструктура\". \r\n\r\n \"Нямаме статистика за инцидентите в този пътен участък, но още на пръв поглед излизат няколко неща. Първото е, че преди кръстовището няма знак за ограничение на скоростта. Второто е, че е поставен знак \"Стоп\", но няма хубава видимост, защото от едната страна имаме завой. Този пътен участък е идентичен с онзи, при който скоро загинаха няколко футболисти\", алармира вчера пред Dir.bg Богдан Милчев от Института по пътна безопасност. \r\n\r\n Според Богдан Милчев при случая с Местан организацията на пътя за Маказа при разклона за село Закорско повишава аналогично риска от тежки произшествия и кръстовището може да се нарече смъртоносно. Той е категоричен, че \"Не говорим дали в случая участва известен човек, просто пътят е направен така, че да предполага за инциденти. Кръстовището е смъртоносно\". \r\n\r\n \"Трябва да се преосмисли концепцията за този път, защото там очевидно има проблем на всяко кръстовище. Необходими са спешни мерки за обезопасяване и промяна на дизайна на тези кръстовища\". Това заяви пред БНР Диана Русинова от Института за пътна безопасност, който днес ще направи независим от институциите оглед на мястото на произшествието с участието на лидера на партия ДОСТ Лютви Местан. Експерти от организацията вече са направили анализ по визуалната информация, достъпна онлайн. \r\n\r\n \"Дизайнът на пътя в този участък трябва да бъде сериозно преосмислен и най-после да се заговори за ревизиране на пътната инфраструктура - да се направи независим одит на всички участъци с повишена концентрация на ПТП-та, включително и този. Трябва да се направи тази ревизия в спешен порядък и да се изработят мерки, в които да се инвестира, за да може пътищата да осигуряват безопасност. Трябва да отворим и темата за обезопасителната система в колите ни - столчетата. Има неща, за които трябва да се помисли, извън самия инцидент\", коментира тя в интервю за предаването \"Преди всички\". \r\n\r\n Според нея спешните мерки няма да струват много: \r\n\r\n \"За да се обезопаси в момента този път, мисля, че държавата може да си позволи да сложи няколко знака и да преправи малко маркировката или да помисли за забрана на определен вид включване, докато не се намери някакво друго решение. Това няма да е нещо, което ще струва милиарди. Това ще е нещо, което дори може да се окаже, че е някаква смешна сума от порядъка на 5 - 20 хил. лв.\". \r\n\r\n Русинова припомни, че от 2016 г. насам на това кръстовище са станали 3 тежки катастрофи с двама загинали и 8 ранени. А по целия международен път, който е част от еврокоридор 9 или Е85, от 2016 г. досега са станали над 10 тежки ПТП-та със 7 загинали и 12 тежко ранени. \r\n \n\t\t\t\t\t\t", "date": "2019.04.16", "title": "АПИ : Кръстовището при село Загорско не е опасно"}
{"url": "http://www.bnews.bg/article/259686-kremal_se_gotvi_da_razdava_ruski_pasporti_na_hora_ot_iztochna_ukrayna", "text": "\n Руските власти са разработили план, според който ще предоставят гражданство по облекчена процедура на жителите на самопровъзгласилите се Донецка и Луганска народна република (ДНР и ЛНР) в Източна Украйна. Това може да стане с указ на президента Владимир Путин, информират източници на вестниците \"Комерсант\" и \"РБК\", цитирани от БТА. \r\n\r\n Путин може да подпише такъв указ веднага след втория тур на украинските президентски избори в неделя, потвърждава пред \"Комерсант\" Леонид Калашников, оглавяващ комисията по въпросите на ОНД в Държавната дума. \r\n\r\n Очаква се желаещите жители на ДНР и ЛНР да получават занапред руски паспорти без задължителните по принцип изпити и без спазване на изискването да са живели в Русия над пет години, посочва \"РБК\". Според източник, близък до ръководството на ДНР, за смяна на гражданството по този указ човек ще трябва главно да покаже паспорт на една от двете \"републики\" и да предаде украинския си паспорт. \r\n\r\n В регионите на Руската федерация, граничещи с ДНР и ЛНР, е \"подготвена цялата инфраструктура за приемане на (нови) граждани\", отбелязва \"Комерсант\", цитиран от Би Би Си. \r\n\r\n Законови поправки, приети през март, упълномощиха президента на Русия да определя кой има право да получи руско гражданство по опростена процедура. Същия месец Александър Ходаковски, бивш секретар на съвета за сигурност на ДНР, съобщи за подготвяното издаване на руски паспорти на хората от двете сепаратистки републики. Наред с бившия \"министър на отбраната\" на ДНР Игор Стрелков (Гиркин) той поясни, че при изостряне на военния конфликт в Украйна това ще позволи на Русия \"да заяви, че е необходимо да изпълни дълга си - да защити своите граждани\". \r\n\r\n През 2017 г. Владимир Путин подписа указ, с който Русия призна документите, издавани в самопровъзгласилите се републики в Донбас. \"Целта е да бъдат защитени правата на човека и гражданина\", пише в текста. \r\n\r\n Според местните власти постоянното население на ДНР наброява 2,28 милиона души, а оценки сочат, че в ЛНР живеят 1,45 милиона. Двете формирования не са признати от нито една страна, членуваща в ООН. \r\n\r\n Сценарият за руска паспортизация на ЛНР и ДНР е част от пазарлъка между Москва и Киев за бъдещето на Донбас, коментира източник на \"РБК\", близък до Кремъл. \r\n\r\n Тази стъпка може да затвори хипотетичния прозорец от възможности за преговори при евентуална смяна на властта в Киев, но Русия не бива да пренебрегва надеждите на хората в двете републики, изтъква източник, близък до руската дипломация. \r\n\r\n Раздаване на руски паспорти в ДНР и ЛНР веднага след изборите в Украйна ще означава, че Москва не гледа сериозно на перспективата за конструктивни преговори с настоящия фаворит Володимир Зеленски, ако той застане начело на Украйна, смята московският политолог Андрей Колесников. \r\n\r\n Става дума за \"съзнателно враждебни действия и стратегическо предизвикателство за Зеленски, в чиято програма бе споменато за мир в Донбас\", казва експертът. Сред рисковете при такъв сценарий той посочва и евентуални нови санкции на Запада срещу Русия. \r\n \n\t\t\t\t\t\t", "date": "2019.04.16", "title": "Кремъл се готви да раздава руски паспорти на хора от Източна Украйна"}
{"url": "http://www.bnews.bg/article/259683-i_motsi_i_levski_shte_se_razminat_s_tezhki_nakazaniya", "text": "\n БФС най-вероятно ще накаже само за 1 мач Козмин Моци, след като румънецът получи два жълти картона и бе изгонен в мача Левски - Лудогорец (0:2) в неделя. \r\n\r\n Дисциплинарната комисия ще заседава по-късно днес, но засега индикациите са, че няма да има допълнителни санкции за поведението на Моци. \r\n\r\n След реализираната дузпа за 2:0 в полза на гостите, защитникът се зарадва пред агитката на Левски, което предизвика гневна реакция и опит за нахлуване на терена от част от феновете. \r\n\r\n Един от тях пък атакува през сектор \"А\", като скачаше върху тунела, който води към съблекалните. Той пропадна през покрива му и бе арестуван, а след няколко часа и осъден по бързата процедура. \r\n\r\n Левски също няма да изтърпи сериозно наказание въпреки инцидентите с феновете на неделния двубой. \r\n\r\n Очаква се \"сините\" да се разминат само с глоба. \r\n \n\t\t\t\t\t\t", "date": "2019.04.16", "title": "И Моци, и Левски ще се разминат с тежки наказания"}
{"url": "http://www.bnews.bg/article/259684-22_tona_e_rezultatat_ot_golyamoto_sabirane_na_kapachki_vav_varna", "text": "\n Мащабната акция за предаване на пластмасови капачки във Варна приключи със събрани 22 тона капачки. Това отчетоха организаторите на инициативата - Сдружение \"Аз вярвам и помагам\". Това е с тон повече от събраното по време на предишния празник на рециклирането през септември. \r\n\r\n \"Дори под дъжда близо 15 000 души от цяла Североизточна България бяхте заедно с нас и за нас е чест да бъдем част от най-дългогодишната съществуваща кампания за събиране на капачки\", похвалиха се организаторите. \r\n\r\n Акцията пред Катедралата премина под надслов \"Празник на рециклирането \"Аз Вярвам и Помагам\". В нея се включиха както граждани и семейства, дошли с децата си, така и редица институции и организации, събрали големи количества капачки. Участници в събитието бяха както бебета на половин година, така и пенсионери на 90 години. Участниците имаше от цяла Варненска област и регионите Добрич, Шумен, Разград, Търговище и Русе. \r\n\r\n Със средства от рециклираните капачки ще бъде закупена и дарена скъпоструваща медицинска апаратура в помощ за новородените деца в СБАГАЛ \"Проф. Д-р Димитър Стаматов\" и МБАЛ \"Св. Анна\". \r\n \n\t\t\t\t\t\t", "date": "2019.04.16", "title": "22 тона е резултатът от голямото събиране на капачки във Варна"}
{"url": "http://www.bnews.bg/article/259669-moskva_blokira_sayt_zaradi_reportazh_s_grafiti_na_putin", "text": "\n Руските власти блокираха през уикенда информационен сайт заради репортаж за графити с обиди към президента Владимир Путин, предаде Ройтерс. \r\n\r\n Агенцията се позовава на главния редактор на сайта Олга Прохорова. Става дума за информационния сайт 76.Ru. Блокирането на сайта е по силата на новото руско законодателство, което забранява да бъдат обиждани в интернет представители на руските власти. \r\n\r\n Критиците на Кремъл твърдят, че новоприетото законодателство е форма на директна държавна цензура, а според авторите му то е необходимо за запазването на \"здравословен\" обществен дебат в интернет пространството. \r\n\r\n Информационният сайт, базиран в Ярославъл, бе блокиран от държавния медиен регулатор Роскомнадзор, заяви Прохорова. По думите на главния редактор Роскомнадзор обяснил на сайта, че той е бил блокиран, тъй като в репортажа за графитите с обиди към Путин, изрисувани на сградата на местен полицейски участък, се съдържа информация, която попада под ударите на новото законодателство, забраняващо обиди срещу властите. \r\n\r\n След като информационният сайт изтрил снимката на графитите от репортажа си и изпратил снимка за това на Роскомнадзор, сайтът бил разблокиран, разказва Прохорова. \r\n\r\n Роскомнадзор не откликна на молбата на Ройтерс за коментар по случая. \r\n \n\t\t\t\t\t\t", "date": "2019.04.16", "title": "Москва блокира сайт заради репортаж с графити на Путин"}
{"url": "http://www.bnews.bg/article/259700-prevozvachi_preduprezhdavat_zaradi_tol_taksite_shte_poskapnat_stokite", "text": "\n Въвеждането на тол такси ще доведе до поскъпване на стоките. Това предупреди Миролюб Столарски от Българската асоциация на сдруженията в автомобилния транспорт. \r\n\"От 18 филийки в хляба - три ще отиват за тол такса, а четири - за ДДС, останалото за разходи и печалба на производителя\",илюстрира пред NOVA ситуацията той. \r\n\r\n От бранша искат държавата да отложи въвеждането на тол системата. Тя трябва да започне да функционира от средата на годината за камиони от над 3,5 тона. Още вчера обаче от Конфедерация на работодателите и индустриалците в България (КРИБ) излязоха с призива тол системата да се въведе от 2020 г. \r\n  \r\n„Очакваме хаос, защото системата все още не е изградена. По договор трябва да има 6-месечен тестов период, който да покаже, че системата работи и отчита коректно”, обясни Илиян Филипов, председател на Българската асоциация на сдруженията в транспорта. Според него без тестов период ще има хаос. \r\n  \r\nМиролюб Столарски обясни, че австрийска фирма изгражда системата и трябва да я предаде на Агенция \"Пътна инфраструктура\" (АПИ). От там обаче молели същата фирма да помага за обслужването на тази винетна система. \r\n\r\n „По договор това е собственост на държавата, т.е. на АПИ. Трябваше да бъдат създадени около 100 чисто нови пунктове. Не е направена връзката между митниците и АПИ, не е направена и между НАП и АПИ. Ще стане така, че транзитният трафик ще минава безплатно. На митницата няма как да ги контролират. Системата изобщо не е изградена. В момента с една винетка минават три турски камиона”, заяви Столарски. \r\n  \r\n\r\n Според него тол системата е „изкривена”. „Всички сме „за” системата. Но нито една държава не таксува втори, трети клас”, заяви Столарски. Той е категоричен, че няма как един превозвач да избере път, по който да не плати, например по третокласен път. „Всички тези пари ще бъдат платени от българския потребител, а те никак не са малко. Това е разход, който ще вземем от  нашия клиент, а той ще я вземе от вас, от стоката, която си купувате”, заяви Филипов. \r\n  \r\nТой каза, че са разговаряли с Пътната агенция и са предупредили, че с тези такси няма да се съгласят и ако трябва, ще преминат към протестни действия. \r\n \n\t\t\t\t\t\t", "date": "2019.04.16", "title": "Превозвачи предупреждават: Заради тол таксите ще поскъпнат стоките"}
{"url": "http://www.bnews.bg/article/259668-osadiha_fena_na_sinite_koyto_schupi_tunela_na_vasil_levski", "text": "\n Фенът на Левски, който счупи тунела на националния стадион \"Васил Левски\" по време на мача на \"сините\" срещу Лудогорец, е бил осъден по бързата процедура, съобщи БТВ. \r\n\r\n Той ще трябва да заплати глоба от 1000 лева и е наказан със забрана от 1 година за посещение на спортни мероприятия. \r\n\r\n До ексцесиите по време на дербито от Първа лига се стигна след втория гол на Лудогорец, когато авторът му Козмин Моци подразни \"сините\" фенове. \r\n\r\n Около 30 от тях, намиращи се в сектор \"Б\", опитаха да нахлуят на терена, а един фен от сектор \"А\" започна да скача върху тунела, опитвайки да се добере до минаващия отдолу Козмин Моци. \r\n\r\n Покривът на тунела се счупи и фенът падна в ръцете на полицаите. \r\n\r\n Кадрите от случката обиколиха всички световни медии, като видеото събра стотици хиляди гледания в социалните мрежи. \r\n\r\n   \r\n \n\t\t\t\t\t\t", "date": "2019.04.16", "title": "Осъдиха фена на сините, който счупи тунела на \"Васил Левски\""}
{"url": "http://www.bnews.bg/article/259666-razresheniyata_za_turski_potok_prez_sarbiya_gotovi_do_kraya_na_mesetsa", "text": "\n Сръбският премиер Ана Бърнабич съобщи днес, че вече се извършват подготвителни работи за строителството на сръбската част от газопровода Турски поток, а разрешенията за строеж ще бъдат издадени до края на месеца, съобщи телевизия РТВ. \r\n\r\n След издаването на разрешенията ще започне изграждането на първите два участъка от газопровода, каза Бърнабич на пресконференция след съвместно заседание на сръбското и унгарското правителство в Суботица. \r\n\r\n Сръбската част на Турски поток, която ще бъде прокарана от границата с България до границата с Унгария, ще бъде с обща дължина 403 километра. \r\n \n\t\t\t\t\t\t", "date": "2019.04.16", "title": "Разрешенията за Турски поток през Сърбия готови до края на месеца"}
{"url": "http://www.bnews.bg/article/259673-izdirvat_zatvornik_ot_zatvora_v_belene", "text": "\n За общодържавно издирване е обявен затворник от затвора \"Белене\", който не се е върнал в срок, след като е бил освободен за лечение, съобщиха от пресцентъра на Министерство на правосъдието. \r\n\r\n Случаят е от миналата седмица. Наказанието на лишения от свобода е прекъснато на основание чл. 447 от НПК. В текста на закона се посочва, че наказанието се прекъсва при тежко заболяване на осъдения - до оздравяването му. След изтеклия срок, затворникът не се е върнал, поради което е обявен за общодържавно издирване. \r\n \n\t\t\t\t\t\t", "date": "2019.04.16", "title": "Издирват затворник от затвора в Белене"}
{"url": "http://www.bnews.bg/article/259685-fotograf_sadi_dzhastin_biybar", "text": "\n Фотографът, който беше блъснат от пикапа на канадския поп изпълнител Джъстин Бийбър, го е дал под съд. \r\n\r\n Инцидентът стана на 26 юли 2017 година в Бевърли хилс. Тогава певецът бавно излизаше от паркинга на една църква, която беше посетил. При взимането на завоя неговото возило леко блъсна един от обкръжилите го фотографи, Уилям Уилсън. Бийбър веднага слезе от пикапа, за да види какво е станало и остана на място с пострадалия до идването на полицията. Тогава не му бяха повдигнати никакви обвинения за инцидента, а Уилсън беше хоспитализиран. \r\n\r\n Както отбелязва сайтът TMZ в иска на пострадалия, подаден в съда, той изтъква, че заради инцидента е получил временна нетрудоспособност и други щети. Уилсън иска от Бийбър обезщетение, чиито размер не се уточнява, допълват от БТА. \r\n \n\t\t\t\t\t\t", "date": "2019.04.16", "title": "Фотограф съди Джъстин Бийбър"}
{"url": "http://www.bnews.bg/article/259667-gartsiya_iska_predsrochno_da_pogasi_zaema_si_kam_mvf", "text": "\n Гръцкото правителство заяви, че преговаря с европейските кредитори на страната за предсрочно погасяване на дълговете си към Международния валутен фонд (МВФ) на фона на спад на доходността по облигациите до най-ниското им ниво от 2005 г., предаде Асошиейтед прес. \r\n\r\n Правителственият говорител Димитрис Дзанакопулос заяви, че Гърция се надява да изплати предсрочно \"съществена част\" от оставащите й 9,6 милиарда евро, които дължи на МВФ. Изявлението идва след среща днес във Вашингтон между гръцкия финансов министър Евклидис Цакалотос и управляващия директор на МВФ Кристин Лагард. \r\n\r\n Лихвата по 10-годишните облигации на Гърция спадна до 3,28 процента днес, достигайки най-ниското ниво за последните 14 години. \r\n\r\n Гърция се нуждае от одобрението на спасителния фонд на еврозоната, за да изплати предсрочно заемите си от МВФ. \r\n \n\t\t\t\t\t\t", "date": "2019.04.16", "title": "Гърция иска предсрочно да погаси заема си към МВФ"}
{"url": "http://www.bnews.bg/article/259688-komisii_na_kongresa_pratiha_prizovki_do_doyche_bank_vav_vrazka_s_tramp", "text": "\n Две комисии на Камарата на представителите на американския Конгрес са отправили призовки до множество финансови институции, включително \"Дойче банк\", за информация за финансите на президента на САЩ Доналд Тръмп, заявиха висши конгресмени от Демократическата партия, цитирани от Ройтерс. \r\n\r\n \"Евентуалното използване на американската финансова система за незаконни цели буди много сериозна тревога. Комисията за финансовите услуги проучва възможно най-обстойно тези въпроси, включително доколкото те може да засягат президента и негови сътрудници\", каза председателката на комисията Максин Уотърс. \r\n\r\n Председателят на комисията за разузнаване Адам Шиф заяви, че призовките включват \"приятелска призовка до \"Дойче банк\". \r\n\r\n Финансова информация от 2018 г. показа задължения на Тръмп към подразделение на \"Дойче банк\" в размер на поне 130 милиона долара. \r\n\r\n \"Дойче банк\" каза през януари, малко след като демократите установиха контрол върху Камарата на представителите, че е получила запитване от двете комисии за връзките й с президента републиканец. \r\n\r\n В. \"Ню Йорк таймс\", който първи съобщи за действията на комисиите, заяви, че призовки са получили също така банките \"Ситигруп\", \"Джей Пи Морган Чейс\" и \"Банк ъв Америка\". \r\n \n\t\t\t\t\t\t", "date": "2019.04.16", "title": "Комисии на Конгреса пратиха призовки до \"Дойче банк\" във връзка с Тръмп"}
{"url": "http://www.bnews.bg/article/259687-sasht_obviniha_rumantsi_za_vzlom_v_400_000_kompyutara", "text": "\n Двама румънски граждани бяха обвинени от властите в САЩ за проникване в огромен брой компютри и кражба на данни от кредитни карти и друга конфиденциална информация, съобщи Engadget, цитирано от technews.bg. \r\n\r\n Твърди се, че 37-годишният Раду Миклаус и по-малкият с една година Богдан Николеску са извършили кражбите чрез заразяване на повече от 400 хиляди компютъра, разположени основно на територията на САЩ. \r\n\r\n През 2017 г. двамата спецове от Букурещ разработили злонамерен софтуер, който бил разпространяван във вид на прикачени файлове към електронни писма от името на будещ доверие източник - например, данъчната администрация на САЩ, Norton или Western Union. \r\n\r\n При отваряне на файла от потребителя, програмата заразява компютъра и изпраща свои копия към откритите в него адреси за електронна поща, като същевременно дава контрол на атакуващите върху системата. \r\n\r\n По този начин хакерите събирали лична информация, добивали криптовалута във фонов режим и прихващали конфиденциални данни при посещенията на жертвите във Facebook, PayPal, eBay и други сайтове. \r\n\r\n Освен това вредоносната програма била способна да изключва антивирусната защита, да регистрира фиктивни акаунти и да извършва редица други действия във вреда на жертвата. \r\n\r\n Твърди се, че вирусът е причинил загуби в размер на милиони долари на заразените потребители. Срещу румънците е повдигнато обвинение по 21 пункта, вкл. пране на пари. \r\n\r\n Очаква се съдът да се произнесе по случая на 14 август. Според източници, запознати с делото, наказанията срещу двамата могат да бъдат много сурови. \r\n \n\t\t\t\t\t\t", "date": "2019.04.16", "title": "САЩ обвиниха румънци за взлом в 400 000 компютъра"}
{"url": "http://www.bnews.bg/article/259690-koe_e_po_tazhno_plamatsite_ili_usmivkite_im", "text": "\n Снощи горя \"Нотр Дам\" -  реликва, символ и олицетворение на Париж. Не знаем как и защо е тръгнал огънят. \r\n\r\n Знаем, обаче, че: \r\n\r\n \r\n\r\n \r\n\r\n \r\n\r\n Жалко и за \"Нотр Дам\" - символ на Френската култура и Европа. Издържа 7-8 века, но не може да издържи на новото време, новите технологии и “квалифицираните” работници. \r\n\r\n Не знаем кой я е запалил, но знаем кой се смее, докато тя гори.  \r\n\r\n Докато милиони хора по света, особено в Европа скърбят, да видим какво се случва другаде. Отваряйки публикация от новинарска емисия във Фейсбук се натъкваме на потресаваща гледка. Наред с натъжените емотикони, е пълно със смеещи се такива - предимно имена специфични за Близкия Изток и Африка.  \r\n\r\n Може да видите ухилените муцуни от Сирия, от Египет, от Нигерия, Мексико, дори от Канада на някакъв завършил в Париж, колежа Нотр Дам. \r\n\r\n Не си спомнямe, когато талибаните събаряха статуите, някой познат да се е радвал или смял. Напротив. Не си спомняме, когато загиваха деца в Близкия Изток, ние да сме се радвали. Що за гавра е това, да се радваш на нещастието на другите, или на разрушаването на исторически обекти, и то места, които са те подслонили? \r\n\r\n Мислите, че всичко е случайно ли?  Не знаем... Защото само преди 1 месец – ВТОРАТА по големина църква в Париж също е горяла, ама случайно, ей така... да не си помислите нещо! \r\n\r\n Тъжно е! Не се знае само дали пламъците или усмивките са по-тъжни. \r\n\r\n \r\n\r\n   \r\n\r\n   \r\n \n\t\t\t\t\t\t", "date": "2019.04.16", "title": "Кое е по- тъжно: Пламъците или усмивките им?"}
{"url": "http://www.bnews.bg/article/259680-zhurnalistat_dimitar_bayraktarov_razoblichi_angel_dzhambazki_za_paket_mobilnost_snimka", "text": "\n \r\nЖурналистът Димитър Байрактаров публикува в социалната мрежа разбиващ коментар, чрез който разобличи Ангел Джамбазки в лъжа по пакета \"Мобилност\". \r\n\r\n Оказва се, че протестиращия срещу пакет \"Мобилност\" Джамбазки е агитирал гласоподавателите използвайки мотото \"За равен труд \r\nравно заплащане\", което е в основата на пакета мобилност. \r\n\r\n Ето какво сподели Димитър Байрактаров: \r\n\r\n \" \" \r\n\r\n \r\n  \r\n \n\t\t\t\t\t\t", "date": "2019.04.16", "title": "Журналистът Димитър Байрактаров разобличи Ангел Джамбазки за пакет мобилност! (СНИМКА)"}
{"url": "http://www.bnews.bg/article/259681-dvama_politsai_i_edin_pozharnikar_sa_postradali_pri_pozhara_v_notr_dam", "text": "\n Двама полицаи и един пожарникар са пострадали леко при пожара в парижката катедрала \"Нотр дам\". Това бе съобщено от Пожарната служба в Париж в Twitter. \"След повече от девет часа ожесточени сражения, близо 400 пожарникари в Париж стигнаха до края на ужасния пожар\", пишат тази сутрин пожарникари от Париж. Научаваме, че двама полицейски служители, освен пожарникар, са леко ранени, пише \"Фигаро\". \"Огънят е напълно овладян. Той е частично изгасен, остават остатъчни огнища\", каза говорител на пожарната пред Франс прес. \r\n\r\n Следователи вече изслушват работниците, извършвали ремонтни дейности в парижката катедрала \"Нотр Дам\", в която вчера избухна пожар, пише френският вестник \"Фигаро\", позовавайки се на прокуратурата в Париж. \r\n\r\n Започнало е разследване за неумишлен палеж, заявиха от прокуратурата, като вниманието на разследващите се фокусира върху версията, че пожарът е започнал от строителното скеле над покрива на катедралата. \r\n\r\n Според архитекта Филип Вилньов, ръководещ ремонтните дейности в \"Нотр Дам\", не е имало хора на скелето в момента на избухването на пожара, пише вестник \"Паризиен\". \r\n\r\n Пожарът в парижката катедрала \"Нотр дам\" бе овладян, според някои от медиите за 9 часа, а според други за 12 часа. \"Опасността от възникване отново на пожар е изключена\", заяви държавният секретар на министъра на вътрешните работи, цитиран от \"Фигаро\". \r\n\r\n Папата се моли за католиците във Франция и за парижкото население. Посланието бе написано тази сутрин в Twitter от директора на пресцентъра на Светия престол. \"Папата е близо до Франция и се моли за френските католици и парижките жители под шока от ужасяващия пожар, опустошил катедралата \"Нотр Дам\". Той се моли за всички онези, които се опитват да се справят с тази драматична ситуация\", написа в Туитър Алесандро Джизоти.  \r\n\r\n Международната преса днес осъмна с чела за пламъците и сълзите около разигралия се ужас в Париж. \r\n \n\t\t\t\t\t\t", "date": "2019.04.16", "title": "Двама полицаи и един пожарникар са пострадали при пожара в Нотр Дам"}
{"url": "http://www.bnews.bg/article/259671-gabrovtsi_s_15_iskaniya_kam_vlastta", "text": "\n 100-тина души се събраха снощи на централния площад пред сградата на общината в Габрово. \r\n\r\n За равни права и задължения за всички български граждани настояват жителите на града, които дни наред протестираха срещу агресията и неспазването на правилата. \r\n\r\n Исканията на демонстрантите са за законови промени, работещи институции и ефективен контрол. \r\n\r\n Протестиращите събират подписи в подкрепа на исканията. Те ще бъдат отнесени до общината, законодателната, изпълнителната и съдебната власт у нас. \r\n\r\n 15 искания към властта отправят жители на Габрово след поредицата протести в града. Протестиращите отново се събират на площада пред Общината. Те настояват за промени в законодателството, работещи институции, за работеща прокуратура и полицейско присъствие на местата в града, които определят като горещи точки, ефективни мерки срещу нарушителите на законите, бързи производства за хулигански прояви. Проверка на доходите на незаетите лица и промени в законите за социалното подпомагане и за неизбежната самоотбрана - също са част от исканията, които се очаква да бъдат внесени в Общината, а след това кметът на Габрово да ги представи на среща с премиера и пред законодателя. \r\n\r\n Президентът Румен Радев коментира във Велико Търново: \"Безкомпромисно и твърдо прилагане на закона. Да се води борба със социалните причини, които водят до престъпност: ниското образование, липсата на трудова заетост. Цели поколения в България израснаха с чувство за безнаказаност, затова и се вихри този произвол и гневът на хората е разбираем\". \r\n\r\n Държавният глава посочи, че основният проблем е в беззаконието, което е всеобщ проблем и за държавата: \"Според мен трябват два паралелни подхода в този случай. Първият е безкомпромисно и твърдо прилагане на закона, вторият, много важен и стратегически подход, е да се води борба със социалните причини, които водят до престъпност - ниското образование и липсата на трудова заетост, на чувство на отговорност пред обществото\", заяви Радев. \r\n\r\n Обстановката в града постепенно се нормализира след протестите и размириците, провокирани от побоя, нанесен от трима роми на продавач в централен магазин. Една трета от децата от ромското малцинство, които не бяха на училище, са се завърнали в класните стаи, посочиха от Регионалното управление на образованието. На работа са заетите с почистването на града: \r\n\r\n Протестиращите започват събирането на подписи в подкрепа на исканията. Те настояват за работеща прокуратура и полицейско присъствие на местата в града, които определят като горещи точки, ефективни мерки срещу нарушителите на законите, бързи производства за хулигански прояви. \r\n\r\n Проверка на доходите на незаетите лица и промени в законите за социалното подпомагане и за неизбежната самоотбрана също са част от исканията, които се очаква да бъдат внесени в общината, а след това кметът на Габрово да ги представи на среща с премиера и пред законодателя. Обстановката в града постепенно се нормализира след протестите и размириците, провокирани от побоя, нанесен от трима роми на продавач в централен магазин. Една трета от децата от ромското малцинство, които не бяха на училище, са се завърнали в класните стаи, посочиха от Регионалното управление на образованието. На работа са заетите с почистването на града: \"Жените са си на работа, по крайните квартали също. Ако има напрежение, те няма да са на работа\". \r\n \n\t\t\t\t\t\t", "date": "2019.04.16", "title": "Габровци с 15 искания към властта"}
{"url": "http://www.bnews.bg/article/259679-chalgageyt_s_apartamenti_galena_emiliya_kotseto_i_toni_storaro_s_palati_za_zhalti_stotinki_oshte_senzatsionni_razkritiya", "text": "\n Скандали с евтини имоти има и в чалга средите, показва проверка на „България Днес“. Документи показва, че звезди от лекия жанр са декларирали в имотния регистър покупката на луксозните си имоти за жълти стотинки. Солидните приходи на чалга звездите не пречи да изповядват имотните си сделки на необяснимо ниски цени.  \r\nКато рекордьор в бранша се откроява Емилия. В края на миналата година тя се сдобива с апартамент 175 квадрата и мезонет с площ 150 кв.м в столичния квартал „Манастирски ливади“. И двата имота са в една и съща сграда. При обща площ от 330 квадрата тя плаща сумата от 339 795 лева, което е по-малко от 500 евро на квадрат. Предвид високия клас на строителството и местоположението цените тук започват от 1400 евро за квадратен метър. Казусът тук е дали платените пари от нея са реалните или просто сделката е изповядана по данъчна оценка. Така според експерти се спестява плащане на 20% ДДА, 2,5% местен данък и 0,7% такса „Вписване“. Емилия не иска да коментира случая, тъй като в момента страни от медийни изяви и подготвя нов проект. \r\n\r\n Тони Стораро се сдобива с два апартамента в не толкова престижния квартал „Карпузица“. Той купува преди години 99 кв.м жилище за едва 13 602 лева. И един квадратен метър от дома му излиза 70 лв. През 2013-а придобива и магазин 91,5 кв. м за 171 400 лева, или по 960 евро на квадратен метър. Преди четири години Тони купува апартамент 119 кв. м   и за него брои 65 000 (280 евро за квадрат). \r\n\r\n \r\nС апартамент буквално без пари се е сдобила и Преслава. Домът й е просторен – над 150 кв. м, а за всеки квадратен метър тя плаща малко над 820 евро или общо 244 100 лева.  \r\nС огромен апартамент на ниска цена се е сдобила и Галена. От 2012-а тя е собственик на апартамент в бутиков комплекс в кв. „Изток“, където цените не падат под 2000 евро за квадратен метър. Оказва се, че Галена е платила 313 500 лева за жилище с площ 166,7 кв. м. \r\nПоследната придобивка на Коцето – къща с парцел (757 квадратни метра ) за 70 000 лева в тузарския квартал „Бояна“. Изпълнителят пуска кадри, на които се виждат модерно обзавеждане, лъскави мебели и джакузита, а на покрива на къщата има басейн. \r\n\r\n На другия полюс е Софи Маринова, която се изръсва здраво за боксониера  от 44 кв.м в Драгалевци. За имота с големина на гараж тя плаща 196 818 лева. \r\n \n\t\t\t\t\t\t", "date": "2019.04.16", "title": "Чалгагейт с апартаменти: Галена, Емилия, Коцето и Тони Стораро с палати за жълти стотинки + още сензационни разкрития"}
{"url": "http://www.bnews.bg/article/259678-nagla_hitrusha_napalni_li_mihaela_fileva_zala_1_na_ndk_a_da_no_s_pokani_i_sluhove_che_e_lyubovnitsa_na_grisho", "text": "\n Остават три дни до първия самостоятелен концерт на Михаела Филева, а изпълнителката побърза да се изфука, че билетите са разпродадени. Истината се оказва съвсем преувеличена, разбира се и HotArena узна каква точно е тя! \r\n\r\n Преди седмица група „СкандаУ“ запълни капацитета на „Арена Армеец“, като фактите сочат, че близо 12 000 души са посетили музикалното събитие на годината. Е, през този месец ще има и друг концерт, на колежката им Михаела Филева, но той ще се проведе в скромната „Зала 1“ на НДК, чийто общ обем побира 3380 души. \r\n\r\n Мишето и музикалният й продуцент „Монте мюзик“ вече усилено тръбят, че мероприятието е, както е модерно да се казва – „sold out”, но ни спестяват някои важни подробности. \r\n\r\n В музикалните поп среди усилено се шушука, че компанията от зор е раздала около 1 000 покани на близки, роднини и колеги, които, както се досещате, са съвсем безплатни. Да приемем, че все пак са успели да продадат поне 2 000 билета, 1 000 от които да са закупени от хора, които ценят таланта на Михаела, а другите – привлечени от гръмкия ПР, който Филева и „Монте“ спретнаха непосредствено след пускането на билетите в продажба, а именно – че е имала интимна афера с тенисиста Григор Димитров. \r\n\r\n В края на ноември месец 2018 година Гришо пуска клипче в нета как тренира във фитнес зала под музикалния съпровод от песни на Михаела и пише, че в България това е най-доброто, което може да се чуе. Веднага започва да се спекулира, че двамата имат тайна връзка. Като всяко нещо без конкретни доказателства и тази история се очакваше бързо да отшуми… Но… \r\n\r\n В края на декември 2018 година Михаела Филева пуска билетите за концерта си през април в продажба, а наяве започват да се появяват сведения, че тя и Гришо дори са видени заедно в Правец. След което клюката за връзката им започва да се разгъва като локум от светските сайтове в продължение на дни и седмици. \r\n\r\n На Филева това й е изгодно, а нищо чудно и тя самата да е подсилвала спекулациите. В крайна сметка опровергава информацията, че двамата имат нещо общо чак през февруари, като отсича, че дори не се и познават, нито пък са се виждали на живо. Близо 3 месеца тя се радва на медийно внимание заради Гришо и това й е напълно достатъчно, тъй като точно тогава започва изявата й като член на журито в музикалното риалити „Гласът на България“. \r\n \n\t\t\t\t\t\t", "date": "2019.04.16", "title": "Нагла хитруша! Напълни ли Михаела Филева Зала 1 на НДК-а?! Да, но с покани и слухове, че е любовница на Гришо!"}
{"url": "http://www.bnews.bg/article/259674-izrael_arestuva_palestinskiya_gubernator_na_yerusalim", "text": "\n Израелската полиция съобщи, че вчера е арестувала палестинския губернатор на Йерусалим Аднан Геит, който нарушил заповед, издадена от властите, предаде БТА. През последните месеци Геит няколко пъти беше задържан, а после освобождаван от израелските власти. \r\n\r\n Адвокатът му Мохамед Махмуд съобщи, че на Геит е била наложена шестмесечна забрана да посещава окупирания Западен бряг и полицията го обвинява, че е нарушил заповедта. Полицейският говорител Мики Розенфелд потвърди, че Аднан Геит е бил арестуван и разпитан, без да уточни подробности. \r\n\r\n Официалната палестинска агенция УАФА съобщи, че снощи той е бил освободен и му е била наложена глоба от 1000 шекела (250 евро). \r\n\r\n Израелската полиция вече е разследвала Геит по подозрение, че е замесен в задържането през октомври от палестинската автономна власт на Исам Акел, палестинец с американско гражданство, обвинен от палестинците, че участвал в продажбата на сграда в Източен (арабски) Йерусалим, на купувачи евреи. \r\n\r\n Израелските власти заподозряха Геит в колаборационизъм, защото съдействал на Палестинската власт за ареста на Акел в Йерусалим, където тя няма правомощия. \r\n\r\n Палестинският губернатор на Йерусалим няма никаква власт върху града, включително източната част, анексирана от Израел, но е висш служител от палестинската администрация. Според нейни представители многократните арести на палестинския губернатор са имали за цел да упражнят натиск върху палестинците с цел освобождаването на Акел. Той бил осъден от палестински трибунал на доживотен затвор, но впоследствие му било разрешено да замине за САЩ, според израелски медии. \r\n\r\n Близо 320 000 палестинци живеят в Източен Йерусалим, окупиран от Израел по време на шестдневната война през 1967 г. и анексиран впоследствие. \r\n \n\t\t\t\t\t\t", "date": "2019.04.16", "title": "Израел арестува палестинския губернатор на Йерусалим"}
{"url": "http://www.bnews.bg/article/259677-skandalat_s_krisko_i_filharmoniyata_se_razrastva_osven_ostri_kritiki_kolegi_na_levon_manukyan_se_otrekoha_ot_nego_zaradi_rapara", "text": "\n Диригентът и директор на Софийската филхармония Найден Тодоров скочи на нашумелия в последните дни проект между Криско и разградската филхармония „Проф. Димитър Ненов“, с диригент Левон Манукян, научи HotArena. \r\n\r\n Събитието, което носи претенциозното заглавие „Криско и Филхармонията. Трибют към българската музика“, успя да провокира голяма част от родните знаменитости, които оплюха идеята, писа „Телеграф“. \r\n\r\n „Нямам нищо против Криско. За всеки влак си има пътници, за неговия, очевидно, пътниците са много. Много повече, отколкото повечето от нас биха признали. Имам обаче много против понятието „Филхармония“ да се използва в такова съчетание. Защото тази дума е символ на много и различни неща, но нито едно от тях няма нищо общо с онова, което Криско прави на сцената. Напротив, за мен това са по-скоро антоними“, пише Найден Тодоров, цитиран от trafficnews.bg. \r\n\r\n Това, което видно е подразнило диригента, е неправилната употреба на думата „Филхармония“ и асоциацията със Софийската филхармония, която реално няма нищо общо с проекта и не застава зад идеята да се експериментира по подобен начин. \r\n\r\n Текстописецът и композитор Вида Пиронкова също коментира предстоящия спектакъл. „Днес сме обградени слухово с един ерзац, който е по-скоро пошлост и няма нищо общо с музиката. Музиката е наука, която в нейния съвършен вид се превръща в изкуство. Самата дума „Филхармония“ произлиза от гръцкия език, както апропо и самата музика, и означава „приятели на хармонията“. Защото хармонията е всичко на този свят. Излезем ли от нея сме „чао“. Та възмущавам си се аз и се чудя, като как един рап изпълнител със своята „музика“ нарочно слагам кавичките, която е дисхармонична в същността си и крайно аморална в словото и посланието си, може да се съчетае със симфоничен оркестър. Че и диригент. Сблъсъкът на самите понятия е огромен“, заяви авторката на „Гълъбо“. \r\n\r\n Напомняме, че рапърът и диригентът Левон Манукян ще изпълнят популярни песни от репертоара на Графа, Миро, Ъпсурт, Ку-ку бенд и др. За спектакъла пръв проговори Манукян, но след като оповести проекта си с Криско, получи остри критики, които може да си припомните ТУК. \r\n\r\n Освен критики, диригентът се ожали: „За един ден останах без почти 200 души във фейса? Тъкмо се чудих как да освободя място, а то станало естествено… Жалко, разделих се с половината си колеги във фейсбук“. \r\n\r\n   \r\n \n\t\t\t\t\t\t", "date": "2019.04.16", "title": "Скандалът с Криско и филхармонията се разраства! Освен остри критики, колеги на Левон Манукян се отрекоха от него заради рапъра\r\n"}
{"url": "http://www.bnews.bg/article/259676-razbiha_prestapna_grupa_osakatyavala_hora_s_tsel_zastrahovatelni_izmami_v_italiya", "text": "\n Престъпна група, занимаваща се със застрахователни измами, е плащала на хора в Сицилия, за да им бъдат чупени крайници и после да се представят за жертви на пътнотранспортни произшествия, съобщиха две италиански полицейски служби, цитирани от ДПА. \r\n\r\n Арестувани са 42 души, замесени в измамата, възлизаща на над 1,6 милиона евро. При операцията са иззети активи на стойност 500 000 евро. \r\nВъвлечени в измамата са били над 50 души - наркомани, алкохолици, хора с умствени увреждания и крайно бедни, някои от които са получавали трайни увреждания. Престъпниците са им чупили костите с тежести за фитнес уреди. Те са получавали дребни подаяния от порядъка на 1000 евро за крак и 500 евро за ръка, а престъпниците са получавали лъвския пай от обезщетенията. В схемата са участвали също така лекари и адвокат. \r\n\r\n Застрахователните измами с коли отдавна са проблем в Италия и това води до по-високи разходи за потребителите. По официални данни застрахователните премии в Италия са значително по-високи от тези в други големи европейски страни. \r\n \n\t\t\t\t\t\t", "date": "2019.04.16", "title": "Разбиха престъпна група, осакатявала хора с цел застрахователни измами в Италия"}
{"url": "http://www.bnews.bg/article/259670-balgarin_podpisa_profesionalen_dogovor_v_bundesligata", "text": "\n Синът на футболния треньор и бивш наш национал Илия Груев - Илия младши, подписа професионален договор с елитния немски Вердер (Бремен). \r\n\r\n 18-годишният халф си заслужи договора със страхотните мачове за тима на Вердер до 19 години. Той е капитан на юношеската формация, а от началото на сезона на младежката Бундеслига е записал 21 мача, в които е вкарал 3 гола. \r\n\r\n \"Илия разполага с огромен потенциал и се разви много през последните години. Той е играч със завиден футболен интелект, а фактът, че е капитан на отбора до 19 години, ясно говори за качествата му. Ние сме уверени, че той може да направи скока в нашия отбор за Бундеслигата\", коментира треньора на мъжкия състав Франк Бауман. \r\n\r\n \"Много съм щастлив. Вердер винаги ме е подкрепял в развитието ми през последните години. Доволен съм, че ще направя следващите си стъпки именно тук\", бяха първите уми на младия българин. \r\n \n\t\t\t\t\t\t", "date": "2019.04.16", "title": "Българин подписа професионален договор в Бундеслигата"}
{"url": "http://www.bnews.bg/article/259672-evroparlamentat_otkaza_da_obsazhda_kazusa_asandzh", "text": "\n Европейският парламент отхвърли предложението да обсъди днес случая със задържането във Великобритания на Джулиан Асандж в дебата за защита на изобличителите. \r\n\r\n Предложението бе внесено от групата на Европейската обединена левица. Против гласуваха 260 евродепутати, 40 бяха \"за\", а 12 се въздържаха. \r\n\r\n Едва с десетина гласа разлика по-късно бе прието предложението на групата на Зелените утре ЕП да приеме резолюция, свързана с очакваното изпращане на Асандж в САЩ. Вносителите на двете предложения заявиха, че истината не е престъпление и ЕП трябва да защити онези, които я съобщават. ЕС трябва да приеме становище в защита на демокрацията и законността, добавиха те. \r\n\r\n Решението на президента на Еквадор Ленин Морено да анулира правото на убежище, предоставено на основателя на сайта \"Уикилийкс\" Джулиан Асандж в еквадорското посолство в Лондон, и предаването му на британските власти остават основна тема в световните медии. \r\n\r\n Британският вестник \"Гардиън\" публикува днес интервю с президента Морено, в което той отхвърля обвиненията на своя предшественик Рафаел Кореа, който го обвини в \"престъпление, което човечеството никога няма да забрави\" и описа Морено като \"най-големия предател в еквадорската и латиноамериканската история\". \r\n\r\n \"Ако да си предател, означава да защитаваш демокрацията, свободата на пресата, както и да разкриваш истината и корупцията на предишния режим, тогава той може да ме нарича, както си иска. Негово право е да изразява свободно мнението си\", отвръща Морено в отговор на критиките на своя бивш политически съюзник. \r\n\r\n Той отхвърля и твърдението на Кореа, че е изхвърлил Асандж от посолството като част от сделка, според която САЩ ще лобират за облекчаване на дълга на неговата страна. \r\n\r\n Освен това президентът казва, че е получил писмени уверения от британското правителство, че основните права на 47-годишния Асандж, който прекара 7 години в посолството, ще бъдат спазени и че той няма да бъде предаден на друга страна, визирайки САЩ, където го грози смъртна присъда. \r\n\r\n За самия Асандж Морено посочва, че той редовно нарушавал условията за предоставеното му убежище и се е опитвал да използва еквадорското посолство в Лондон като \"шпионски център\". \"Той беше гост, на когото бе предложено достойно отношение, но той не спазваше основния принцип на реципрочност към страната, която радушно го прие\", посочва Морено. Той осъди начина, по който Асандж се е държал с дипломатическия персонал в Лондон и каза, че гостът е злоупотребил с търпението на еквадорците, че е подел агресивна кампания срещу Еквадор и дори е отправял юридически заплахи срещу тези, които са му помагали. \r\n\r\n \"Всяка форма на съвместно съществуване с Асандж в посолството се превърна в главоболие - отбелязва президентът. - Той не спазваше лична хигиена по време на целия си престой, което се отразяваше на здравето му и на атмосферата в дипломатическата мисия. Освен това Асандж имаше здравни проблеми, които трябва да бъдат решени.\" \r\n\r\n Морено също така обвини Асандж, че редовно се е намесвал във вътрешните работи на други страни, като даде за пример публикуването в неговия сайт \"Уикилийкс\" на документи на Ватикана пред януари 2019 г., с които е било нарушено \"правото на личен живот\". \r\n\r\n \"Гардиън\" пише също, че анонимен сайт, вероятно свързан с \"Уикилийкс\", е публикувал твърдения, че братът на Морено имал офшорна компания, както и лични снимки на Морено и семейството му, което може да се възприема като кампания за дискредитиране на президента. Морено обаче отрича в интервюто си, че действията му срещу Асандж са предприети като отмъщение за тази кампания. \r\n\r\n Отговор на тези обвинения на президента Морено даде една от адвокатките на Асандж - Дженифър Робинсън, в интервю за британския тв канал \"Скай нюз\". Тя каза, че еквадорското правителство разпространява измислици, за да отклони вниманието от решението си да отнеме убежището на Асандж и да разреши арестуването му от британската полиция, повикана специално за целта в посолството. \r\n\r\n \"Мисля, че първото нещо, което трябва да се каже, е, че Еквадор през последните дни отправя някои възмутителни обвинения, за да оправдае един незаконен и извънреден акт, допускайки британската полиция в посолството\", посочи адвокатката. \r\n\r\n Според нея еквадорското правителство лъже за поведението на Асандж в посолството в Лондон, където той намери убежище през 2012 г. Според нея Асандж е преживял трудни дни, след като Морено дойде на власт в Еквадор през 2017 г. \r\n\r\n Испанският всекидневник \"Ел Паис\" също публикува любопитни факти за поведението на Асандж в посолството на Еквадор в Лондон, като се позовава на разкази на испанци - бивши членове на неговия екип за сигурност. Една от снимките показва как Асандж се опитва да поддържа форма, карайки скейтборд в малък апартамент в посолството. На други снимки, които не са датирани, се вижда как той приема посетители и изглежда, че спори с хора от персонала на посолството. Неговите испански бодигардове твърдят пред вестника, че през 2016 г. се наложило те да докарат водопроводчик от Испания, за да поправи тоалетната на Асандж. Това струвало 4500 долара. Местен британски водопроводчик не бил повикан заради опасения, че може да постави подслушващо устройство. \r\n\r\n Бодигардовете казват също, че \"гостът\" (както наричали Асандж в посолството), обичал да се излежава сутрин и макар че нямал право да напуска посолството, приемал там много знаменити посетители, сред които Лейди Гага, Йоко Оно и нейния син Шон Ленън, модната дизайнерка Вивиан Уестуд. Той давал телевизионни интервюта по долни гащи, облечен само от кръста нагоре - частта от тялото му, която се виждала на екрана. Според разказите на дузината испански бодигардове, той съвсем се бил разпуснал и дори не пускал водата в тоалетната. \r\n\r\n На испанската охранителна компания от град Кадис, която се грижела за сигурността на Асандж, плащала секретна служба от еквадорската столица Кито. Договорът с нея бил прекратен, след като президентът Ленин Морено сменил левичаря Рафаел Кореа на поста през 2017 г. \r\n\r\n Испанският вестник съобщава също, че двама депутати от германската партия \"Левите\" смятат да отидат в Лондон и да посетят Асандж в затвора заедно с испански евродепутат. \r\n \n\t\t\t\t\t\t", "date": "2019.04.16", "title": "Европарламентът отказа да обсъжда \"казуса Асандж\""}
{"url": "http://www.bnews.bg/article/259675-pozharnata_v_parizh_obyavi_osnovnata_sgrada_na_notr_dam_za_spasena", "text": "\n Пожарната служба в Париж обяви, че основната структура на катедралата \"Нотр Дам\" е спасена, предаде АФП. Часове наред пожарникарите се бориха да овладеят пожара, който избухна в катедралата в ранната вечер на понеделник, 15 април. \r\n\r\n \"Вече считаме, че основната структура на \"Нотр Дам\" е спасена и ще бъде запазена\", каза ръководителят на операцията Жан-Клод Гале, само час след като беше обявил, че не може да даде гаранции за катедралата. \r\n\r\n Според Гале няма опасност двете кули на \"Нотр Дам\" да рухнат. Малко по-рано се срути острия връх, който се издигаше над централната част на основния кораб на известната църква. \r\n\r\n Според пожарникари, цитирани от медии, за да бъде ефективна борбата с огъня, екипите на пожарната служба трябва да влязат в сградата. Пречи им конструкцията на покрива, която все още не е рухнала изцяло и представлява смъртоносна опасност за всеки, който се намира в сградата. \r\n\r\n   \r\n \n\t\t\t\t\t\t", "date": "2019.04.16", "title": "Пожарната в Париж обяви основната сграда на „Нотр Дам“ за спасена"}
