{"url": "http://www.bnews.bg/article/261931-osadiha_21_godishna_zhena_za_smartta_na_ednomesechnoto_y_bebe", "text": "\n 21-годишна жена е осъдена за неполагане на грижи за собственото си дете, вследствие на което то е починало. Това съобщиха от пресцентъра на Апелативна прокуратура-Пловдив, цитирани от Агенция „Фокус”. \r\n\r\n Според обвинението тя е виновна за смъртта на едномесечно й бебе, тъй като не е закупила предписаните от лекар-педиатър медикаменти и не е провела нужното лечение с тях. На 8 февруари детето е получило бронхопневмония и мозъчен отток, като бронхопневмонията е довела до остра дихателна недостатъчност и на следващия ден детето е починало. \r\n\r\n М.М. е осъдена на една година и четири месеца „лишаване от свобода“ условно с три години изпитателен срок. Делото е разгледано по съкратеното съдебно следствие, като М.М. е признала фактите и обстоятелствата по обвинителния акт.   \r\n\r\n 21-годишната жена е живеела на съпружески начала с мъж, с когото са имали три деца. \r\n\r\n Присъдата подлежи на протест и обжалване пред Окръжен съд-Пловдив. \r\n \n\t\t\t\t\t\t", "date": "2019.07.02", "title": "Осъдиха 21-годишна жена за смъртта на едномесечното й бебе"}
{"url": "http://www.bnews.bg/article/261932-plavashtiyat_antarkticheski_led_e_namalyal_rekordno", "text": "\n Количеството на плаващия лед около Антарктида внезапно е спаднало от рекорден максимум до рекорден минимум, което озадачава учените. Информацията е публикувана в сп. \"Протоколи на Американската академия на науките\", предаде БТА. \r\n\r\n Изследване на сателитни данни, направено от НАСА, показва, че плаващият лед около континента се е увеличавал постоянно от 1979 до 2014 г. Три години по-късно обаче количеството му е достигнало рекорден минимум от 10,7 милиона квадратни километра. През 2018 г. ледът леко се е увеличил, но въпреки това количеството му е било второто най-ниско след 1979 г. И въпреки че по това време на годината ледът в региона обикновено се увеличава, през май и юни 2019 г. са отчетени още по-ниски нива в сравнение с 2017 г. \r\n\r\n Учените не могат да обяснят този парадокс, тъй като Антарктика все още не е толкова силно засегната от глобалното затопляне, колкото Арктика. Според тях намаляването на леда може да е както естествено колебание, така и дългосрочно явление, свързано с човешката дейност.  \r\n\r\n Специалистите отбелязват, че количеството на изгубения плаващ лед е по-голямо от площта на Мексико.  \r\n\r\n Топенето на повърхностния лед не влияе на морското равнище. Бързите промени обаче тревожат климатолозите, които възнамеряват да продължат изследванията си, за да установят действителната причина за тях. \r\n \n\t\t\t\t\t\t", "date": "2019.07.02", "title": "Плаващият антарктически лед е намалял рекордно"}
{"url": "http://www.bnews.bg/article/261933-kalina_kuzmanova_ot_sofiya_den_i_nosht_provokira_zritelite_s_izryazan_banski", "text": "\n Една от красавиците в риалити сериала „София ден и нощ” приковава редовно вниманието в мрежата. Калина Кузманова често демонстрира перфектната си фигура. Този път я гледаме в национален ефир в новата реклама на мастика „Пещера“. Ако в първия клип Калина имаше по-скоро второстепенна роля, тук я виждаме като основен и единствен обект на мъжките стремежи на героите в клипа. \r\n\r\n Блондинката се разходи по бански, като за нула време нагорещи страстите и най-вече мъжките фантазии. Рекламата отново ни пренася в компанията на четиримата приятели, които играят карти на морския бряг. Калина Кузманова се превъплъщава в ролята на общ техен блян в лицето на барманка Вики в близкото плажно барче. Именно риалити героинята е облечена в бански с динен мотив, запазена марка още от рекламите на Мастика „Пещера“ още от времето на Галена, Емилия и Андреа. Култова е нейната реплика: „играта може да е свършила, но сезонът едва сега започва“. Калина не отстъпва по сексапил и перфектни форми на по-популярните си колежки, снимали се за анасоновата напитка, коментират от екипа, заснел рекламата. \r\n\r\n Тази година Мастика „Пещера“ реши да разкаже повече за летните преживявания на група приятели на плажа в две рекламни видеа. Първата, в която Емануела показва перфектни форми на плажа и сваля тениската си, предизвика истински фурор. Кадрите към новото видео са заснети на морето като локацията и дните за снимки са избирани внимателно, за да кореспондират максимално на стилистиката и сюжета на клипа.  Слоганът „Страст на кристали“ е сред най-популярните у нас, а Мастика „Пещера“ е лидер по продажби и предпочитана марка сред анасоновите продукти. Може да гледате новата реклама тук:  \r\n\r\n \r\n \n\t\t\t\t\t\t", "date": "2019.07.02", "title": "Калина Кузманова от „София ден и нощ“ провокира зрителите с изрязан бански"}
{"url": "http://www.bnews.bg/article/261938-albanskiyat_prezident_predlaga_predsrochni_prezidentski_i_parlamentarni_izbori", "text": "\n Албанският президент Илир Мета предложи провеждане на предсрочни парламентарни и президентски избори в Албания на 13 октомври, за да се преодолее политическата криза в страната, предаде БГНЕС. \r\n\r\n „На 13 октомври предсрочни и парламентарни, и президентски избори. Аз ще се кандидатирам за президент с тези правомощия. Еди Рама и Социалистическият парламент, които не ме искат, нека предложат кандидат, който искат. Това е пътят, който ще разреши тази, за съжаление, ужасна криза“, заяви държавният глава на пресконференция. \r\n\r\n Той добави, че никога не е искал от  Рама да напусне премиерското място, но че винаги е бил ангажиран с намирането на решение на кризата, защото, както той каза, няма започване на преговори за членство в ЕС без участието на опозицията в изборите. \r\n\r\n Мета изтъкна, че предложението за предсрочни избори е негова идея, но ако Рама има друго предложение за излизане от кризата, той е добре дошъл да го обяви публично.„Не ме интересува кой ще спечели, Баша или Рама, но не искам Албания да бъде губеща поради играта на политици и посланици“, подчерта албанският президент. \r\n \n\t\t\t\t\t\t", "date": "2019.07.02", "title": "Албанският президент предлага предсрочни президентски и парламентарни избори"}
{"url": "http://www.bnews.bg/article/261922-danoto_na_es_480_hil_mladi_balgari_ne_chetat_knigi", "text": "\n След като през миналата седмица отново беше повторено, че всеки трети млад българин нито иска да учи, нито иска да работи, нова горчива констатация е на дневен ред. Оказа се, че почти половин милион млади българи (между 15 и 29 години) не четат книги. Това е записано в правителствения доклад за състоянието на младежта през 2018 година, предаде в. \"24 часа\". Половин милион млади българи значи 46% от хората в посочената възрастова група. В България има 1 042 915 души, които попадат във възрастовата категория младежи. \r\n\r\n Половин милион млади българи значи 46% от хората в посочената възрастова група. В България има 1 042 915 души, които попадат във възрастовата категория младежи.  \r\n\r\n Процентът колко не четат книги е изчислен от социологическо проучване с участвали 2500 младежи. В анкетата 7 от 10 са казали, че не четат никаква книга в момента, а 46% - че изобщо не четат. Мъжете са по-малко четящите - 80%, но и жените са много - 60%. Само 16% пък прочитат повече от 6 книги на година, а около 1/4 четат между 3 и 5 книги. \r\n\r\n За сметка на книгите обаче хората между 15- и 30-годишна възраст масово работят с компютър, имат смартфон и са постоянно в интернет. 81% от младежите твърдят, че работят добре с компютър, практически всеки има смартфон, а 87 на сто влизат в интернет всеки ден. Само 30% обаче ползват глобалната мрежа както за забавление, така и за работа, а едва 20% като източник на информация. Останалите са в интернет заради забавления и социални мрежи. \r\n\r\n 72 на сто от младите не стъпват в галерии и музеи, а 62% не се интересуват от каквото и да било изкуство. Срещи с приятели пък са начинът за разпускане на почти всеки от младежите. А близо 600 хил. от тях гледат телевизия като първа опция на развлечение. \r\n\r\n Българските младежи пушат, не спортуват и почти не водят културен живот, установило още проучването на спортното министерство. Над половината на възраст от 15 до 30 години пушат и пият, а 67% от тях не спортуват активно. \r\n\r\n Икономическият аспект \r\n\r\n Като цяло младите българи предпочитат да работят за някого, а не да се опитат да развият собствен бизнес. За 71% предприемачеството е немислимо. А 64 на сто нямат никакви документи за квалификациите си. На близо 30% от младите в България парите, които изкарват, не им стигат, за да си купуват нови дрехи и обувки. На под 20 на сто обаче доходите им се виждат недостатъчни, за да плащат сметките си за интернет или кабелна телевизия. На 1/4 пък средствата не достигат дори за пълноценно хранене. Дори и вече създали семейства, младите българи продължават да разчитат на финансовата помощ на родителите си, показват данните от правителствения доклад. Това обаче според документа се дължало не само на нуждата от финансова подкрепа, но и на народопсихологията на българина да помага на децата си. А над 66% от тях живеят в едно домакинство с майка си и баща си. Това важи дори за тези от младежите, които имат работа на пълно работно време и доходи, които им гарантират самостоятелност. Тук отново авторите на доклада отдават феномена на народопсихология. Младите търтеи на България Миналата седмица две новини, наглед различни, обрисуваха парадокса на един социален проблем у нас. \r\n\r\n \r\n  \r\n \n\t\t\t\t\t\t", "date": "2019.07.02", "title": "Дъното на ЕС: 480 хил. млади българи не четат книги\r\n"}
{"url": "http://www.bnews.bg/article/261923-biser_lazov_v_bolnitsa_otlagat_deloto_za_ktb", "text": "\n Основният свидетел на прокуратурата по мегаделото КТБ изненадващо влезе в болница. За днешното съдебно заседание Бисер Лазов е представил документ за това, че се лекува в „София Мед“. Поради тази причина делото, насрочено за днес и утре, се отлага. \r\n\r\n Както е известно, на предишното заседание Лазов бе попитан от съдията колко време му трябва, за да приключи с показанията си. Той отговори, че в рамките на едно заседание ще свърши с изложението си. Със сегашното отлагане не е ясно колко още ще се проточи делото. \r\n\r\n Прокурорите не показаха изненада за отсъствието на техния свидетел, защото предварително са знаели за входираната от него  молба. Съдът пое ангажимент да  търси Бисер Лазов по телефона, за да разбере  дали ще е в състояние  да продължи да свидетелства евентуално за следващата седмица на 9-ти и 10-ти юли. \r\n \n\t\t\t\t\t\t", "date": "2019.07.02", "title": "Бисер Лазов в болница , отлагат делото за КТБ"}
{"url": "http://www.bnews.bg/article/261921-figaro_evropa_se_kara_za_izbora_na_lideri", "text": "\n Проточилата се процедура по избор на титуляри на висшите постове в Европейския съюз и трудното търсене на компромиси е след водещите теми в днешните западни издания, предаде БТА. \r\n\r\n Европа се кара за избора на лидери, пише в заглавие френският в. \"Фигаро\". Изданието посочва, че двадесет и осемте, които се разделиха след маратонска среща на високо равнище, предвиждат да се съберат отново днес, за да определят кой ще ръководи ключовите ръководни институции. Вестникът припомня, че в неделя френският президент Еманюел Макрон е пристигнал усмихнат за срещата на Европейския съвет, обещавайки номинации за три от петте най-високи поста в ЕС: председател на Европейския съвет, ръководител на Европейската комисия и върховен представител по външната политика. \r\n\r\n Всичко беше подготвено в кулоарите на срещата на Г-20 в Осака, с германския канцлер Ангела Меркел, с испанския премиер Педро Санчес и холандския му колега Марк Рюте, както и със сегашния председател на Европейския съвет Доналд Туск, натоварен да ръководи преговорите, пише \"Фигаро\". \r\n\r\n Планът \"Тимерманс\" целеше изпращането на Манфред Вебер от Европейската народна партия начело на Европейската комисия и поставянето на сегашния зам.-председател на Еврокомисията Франс Тимерманс начело на следващия й състав. След 22 часа обсъждания в различен формат и три общи заседания обаче, френският държавен глава си замина вчера следобед с празни ръце. \r\n\r\n Вестникът подчертава, че главната мисия на евродепутатите на учредителната сесия на новия Европарламент ще бъде избирането на негов председател. Това ще помогне да се постави на правилното място едно от парченцата от пъзела с висшите длъжности в ЕС, който от седмици вълнува Брюксел и столиците на държавите от ЕС. \r\n\r\n Изборът на наследник на италианеца Антонио Таяни, който трябваше да бъде днес, се отложи за утре, за да имат време лидерите на 28-е да се споразумеят за разпределянето на висшите длъжности в общността. Няма признаци обаче, че маратонската среща, която ще има продължения днес, ще доведе до споразумение. \"Ще изберем нашия председател на 3 юли, независимо от резултата\", каза Таяни, докато парламентарни източници говорят за ново отлагане, пише \"Фигаро\". \r\n\r\n Британският в. \"Файненшъл таймс\" отбелязва, че безплодното маратонско обсъждане е завършило вчера с взаимни обвинения, изтощените лидери на държавите членки са признали поражението си, а ядосаният президент Макрон е порицал провала като силен удар по авторитета на общността. Вестникът изтъква, че Макрон е направил публична аутопсия на \"разделенията\" и на това, че има повече от един \"скрит дневен ред\", които според него са предизвикали безизходицата. \r\n\r\n \"Трябва да анализираме всички последици от този провал\", каза Макрон. \"Нашият авторитет е дълбоко опетнен от прекалено дълги срещи, които не водят до нищо. Създаваме образ на Европа, който не е сериозен\". \r\n\r\n Висш дипломат определи ситуацията като \"хаотична\", след като Доналд Туск прекрати срещата вчера по обяд, тъй като преговорите стигнаха до задънена улица. Признаците за затруднение станаха очевидни веднага, след като се обособи устойчива опозиция срещу пакетната сделка, обсъдена от група лидери, включващи Макрон и Меркел, в кулоарите на Г-20 в Осака, посочва \"Файненшъл таймс\". Този план обаче получи неочакван отпор от политическите съюзници на канцлера вътре в десноцентристката Европейска народна партия. Срещу него се обяви твърдо и групата на Централноевропейските държави. За разлика от Макрон, Меркел беше по-мека и каза, че намирането на пресечна точка на различните линии изисква време и че ЕС трябва да се стреми към \"възможно най-широк консенсус\". \r\n\r\n \"Файненшъл таймс\" пише, че българката Кристалина Георгиева, бивш еврокомисар, е била сред имената, обсъждани за следващ председател на Европейския съвет, но този вариант изглежда не е надделял над загрижеността в Полша, Словакия, Унгария и Чехия относно Тимерманс, който е безпощаден критик на нарушенията на върховенството на закона в някои европейски столици. \r\n\r\n В тази връзка президентът Макрон подчерта, че неуспехът разкрива нуждата от \"дълбока реформа\" в начина на взимане на решения в ЕС и добави, че бъдещо разширяване на блока е немислимо без това да бъде направено. \r\n\r\n Германският всекидневник \"Пфорцхаймер цайтунг\" пише, че тръпки ще побият и най-ревностните почитатели на ЕС след пазарлъците за постове в Брюксел. \"Всичко опира до пропорционалността, не до здравия разум и със сигурност не до демокрацията\", обобщава германското издание. \"След тази катастрофа ще е трудно да се формулира защо хората трябва да ходят до урните, за да гласуват в бъдеще за Европейски парламент\". \"Може би става въпрос за това, че ЕС в момента няма споразумение с популистите от всички страни. Но в момента ЕС е най-големият враг сам на себе си\". \r\n\r\n \"Това ли е същата Европа, за която слушахме по време на предизборната кампания?\", пита риторично германският в. \"Манхаймер морген\" и продължава: \"това ли е съюзът, който е за хората, който е прозрачен и демократичен?\" Изданието обобщава, че политика, съгласно демократично изразеното желание на гласоподавателите, не се прави на тъмно. \r\n \n\t\t\t\t\t\t", "date": "2019.07.02", "title": "\"Фигаро\": Европа се кара за избора на лидери\r\n"}
{"url": "http://www.bnews.bg/article/261940-sgs_opravda_nikolay_nenchev", "text": "\n Софийският градски съд оправда бившия военен министър Николай Ненчев по делото за ремонта на изтребителите МиГ-29. \r\n\r\n Той беше съден за престъпление по служба във връзка със сключения договор за ремонт на самолетите в Полша и неизпълнението на такъв, сключен с РСК-МиГ. Според прокуратурата така Ненчев е ощетил руската фирма с милиони евро. \r\n\r\n Затова и държавното обвинение искаше 8 години затвор за Ненчев. \r\n\r\n Според магистратите, обаче, подсъдимият е изпълнил служебните си задължения като министър на отбраната. Самият Ненчев по време на целия процес твърдеше, че е защитил интересите на България, като е осигурил по-добри условия за поддържката на изтребителите. \r\n \n\t\t\t\t\t\t", "date": "2019.07.02", "title": "СГС оправда Николай Ненчев"}
{"url": "http://www.bnews.bg/article/261926-meditsite_v_sliven_izlizat_na_protest_nastoyavat_iskaniyata_im_da_badat_izpalneni", "text": "\n Медиците от МБАЛ \"Д-р Иван Селимински\" в Сливен започнаха ефективна стачка, съобщава БНР. \r\n\r\n Всеки ден до 11 юли сестрите, акушерките и лаборантите ще спират работа за един час.Днес предстои изпълнителният директор и Стачният комитет на медицинските сестри в болницата да обсъдят действията при евентуална безсрочна ефективна стачка, така че да не се стига до застрашаване на живота и здравето на пациентите. \r\n\r\n От общо 300 медицински специалисти 152 са подписали декларацията за участие в безсрочната ефективна стачка. \r\n\r\n По думи на председателя на стачния комитет на медицинските сестри Надежда Маргенова, ако до 11 юли Министерството на здравеопазването не изпълни исканията им, ще започнат и ефективните стачни действия. \r\n\r\n Здравните специалисти настояват за премахване на търговските дружества в здравеопазването, промени в нощната часова ставка и категорията труд на медицинските специалисти и въвеждане на единни стандарти за броя на обслужваните пациенти от една сестра. \r\n\r\n   \r\n \n\t\t\t\t\t\t", "date": "2019.07.02", "title": "МЕДИЦИТЕ В СЛИВЕН ИЗЛИЗАТ НА ПРОТЕСТ! Настояват исканията им да бъдат изпълнени! "}
{"url": "http://www.bnews.bg/article/261927-bivshiyat_harvatski_prezident_vliza_v_zatvora", "text": "\n Бившият хърватски премиер Иво Санадер бе изпратен в Центъра за диагностика на затвора “Реметинец”, за да се реши къде ще излежава шестгодишна си присъда за афера, за която се очаква освен престой в затвора да плати и незаконно придобити 2,3 милиона евро. \r\n\r\n „Санадер е изпратен вчера в Центъра за диагностика, където през следващия месец ще се определи къде ще излежава присъдата“, каза говорителят на Загребския окръжен съд Кресимир Девчич. \r\nС това Санадер трябва официално да започне излежаването на присъдата заради афера, тъй като решението за изтърпяване на наказанието става окончателно. \r\n\r\n \r\n„Първоинстанционните и второинстанционните присъди са внесени в гражданско-административния отдел на Общинската прокуратура в Загреб, който е отговорен за започването на излежаване на присъдата“, каза Девчич. \r\n\r\n Санадер е в затвора „Реметинец“ от 4 април, когато Върховният съд увеличи присъдата му за аферата, за която преди бе осъден на четири години и половина. След произнасянето на последната му присъда, бившият премиер беше върнат в следствения арест, където да изчака писменото решение на Върховния съд, който обяснява писмено причините за увеличаването на присъдите на 23 май. \r\n\r\n \r\nГлавният прокурор Дражен Йеленич каза, че държавата ще разгледа всички налични възможности, за да може на бившия премиер и председател на партия след окончателната присъда да му бъде конфискувано неправомерно придобитото имущество. \r\n \n\t\t\t\t\t\t", "date": "2019.07.02", "title": "Бившият хърватски президент влиза в затвора "}
{"url": "http://www.bnews.bg/article/261924-dnes_reshavat_sadbata_na_obvinyaemiya_nikolay_nenchev_izpravya_se_pred_sada_za_naneseni_ogromni_shteti_na_darzhavata", "text": "\n Софийският градски съд ще прочете присъдата по делото срещу бившия военен министър Николай Ненчев днес. Той беше обвинен, че през 2015 година е скрил действащ договор за ремонт на изтребителите МИГ-29 с руската корпорация РСК-МИГ и е започнал преговори с Полша. Така поставил в риск българската авиация и нанесъл на държавата огромни щети. \r\nНенчев отрича действията му да са били незаконни. Той твърди, че договорът за ремонт на самолетните двигатели с Полша е бил по-изгоден за България, а причина за повдигнатото му обвинение са нарушените руски финансови интереси. \r\n  \r\n \n\t\t\t\t\t\t", "date": "2019.07.02", "title": "ДНЕС РЕШАВАТ СЪДБАТА НА ОБВИНЯЕМИЯ НИКОЛАЙ НЕНЧЕВ! Изправя се пред съда за нанесени огромни щети на държавата"}
{"url": "http://www.bnews.bg/article/261939-obsazhdat_sergey_stanishev_za_predsedatel_na_evropeyskiya_parlament", "text": "\n Обсъждат Сергей Станишев за председател на Европейския парламент, пише изданието \"Политико\", което следи на живо преговорите и консултациите в Брюксел, предаде \"Фокус\". \r\n\r\n Името на Сергей Станишев се очерта като възможен кандидат за президент на Европейския парламент. В момента Станишев е президент на Партията на европейските социалисти и е член на Европейския парламент от 2014 г. Той е и премиер на България между 2005 и 2009 г., припомня изданието. \r\n\r\n За председател на Европейската централна банка се обсъжда кандидатурата на Кристин Лагард, директор на МВФ. \r\n\r\n Очаква се Европейския съвет да започне работа в 16:15 часа българско време. \r\n \n\t\t\t\t\t\t", "date": "2019.07.02", "title": "Обсъждат Сергей Станишев за председател на Европейския парламент"}
{"url": "http://www.bnews.bg/article/261928-tragediya_24_godishno_momiche_zagina_na_myasto_sled_kato", "text": "\n Момиче на 24 години е загинало на място на Майорка, след като къс от скала се е стоварил върху нея и 25-годишният ѝ приятел по време тяхна разходка из острова. \r\n\r\n За щастие момчето е оцеляло и веднага е било откарано в близката болница с множество сериозни наранявания. \r\n\r\n Местните власти са започнали разследване във връзка с трагичния инцидент. \r\n \n\t\t\t\t\t\t", "date": "2019.07.02", "title": "ТРАГЕДИЯ! 24-годишно момиче загина на място след като...."}
{"url": "http://www.bnews.bg/article/261925-pomagayte_mlad_mazh_izchezna_vav_vlak_v_neizvestnost_e_ot", "text": "\n Полицията в Шумен издирва по молба на близките му 36-годишния Мартин Велин Вангелов от Шумен. Той е в неизвестност от 29 юни. \r\n\r\n Около 20 часа е провел телефонен разговор със свои близки и е споделил, че ще пътува от София към Шумен с влак. Оттогава няма връзка с него. Телефонът му е изключен от 30 юни.  \r\n\r\n Висок е около 176 см, със слабо телосложение, дълга тъмна леко чуплива коса, обичайно ходи на опашка, с кафяви очи и светло продълговато лице. Бил е обут с дънки и тениска с къс ръкав.  \r\n\r\n Молим всички, които имат данни за местоположението му да подадат сигнал в най-близкото полицейско управление или на телефон 112. \r\n \n\t\t\t\t\t\t", "date": "2019.07.02", "title": "ПОМАГАЙТЕ! Млад мъж изчезна във влак! В неизвестност е от..."}
{"url": "http://www.bnews.bg/article/261930-holivudska_zvezda_v_moyata_prekrasna_leydi_na_stsenata_na_opera_v_letniya_teatar_varna_2019", "text": "\n На 5 юли 2019 година, на сцената на „Опера в Летния театър – 2019“ ще бъде представена премиерата на бродуейския мюзикъл „Моя прекрасна лейди” в оригиналната оркестрация на Фредерик Лоу. Ще прозвучат вечни хитове като „Как чудесно би било” (Wouldn’t It Be Lovely), „С мъничко късмет” (With a Little Bit Of Luck), „\"Бих танцувала цяла нощ\",” (I Could Have Danced All Night) и много други. Режисьор на копродукцията между Държавна опера Варна и Държавна опера Пловдив е директорът на Пловдивския оперен театър доц. Нина Найденова. \r\n\r\n Образа на проф. Хенри Хигинс пресъздава актьорът Атанас Сребрев, участвал в над 80 холивудски филма. В останалите роли зрителите ще видят Евгений Арабаджиев, Станислава Момекова, Пламен Георгиев,  Даниела Викторова, Светла Николова и др. \r\n\r\n „С майсторската драматургия на Джордж Бърнард Шоу и световноизвестните музикални номера на Лернер и Лоу, успехът на всяка сценична адаптация е почти сигурен. Основното предизвикателството е да се намерят най-подходящите изпълнители за ролите,” споделя Нина Найденова \r\n\r\n В мюзикъла с много настроение танцуват варненските балетни артисти, а балетът, по думите на хореографа Боряна Сечанова, е много важен персонаж в „Моя прекрасна лейди“. \r\n\r\n В постановъчния екип са диригентът на Варненската опера Цветан Крумов, хореографът и директор на балет „Арабеск“ Боряна Сечанова, сценографът Елица Георгиева, костюмографът Николина Костова – Богданова. Асистент режисьор Сребрина Соколова, концертмайстори Анна Фурнаджиева и Красимир Щерев, репетитор на балета Гергана Георгиева-Караиванова. \r\n \n\t\t\t\t\t\t", "date": "2019.07.02", "title": "Холивудска звезда в „Моята прекрасна лейди“ на сцената на Опера в Летния театър – Варна 2019"}
{"url": "http://www.bnews.bg/article/261934-sasht_razsledva_sluzhiteli_na_bregovata_si_ohrana_zaradi_ksenofobska_feysbuk_grupa", "text": "\n Американските власти разследват тайна „Фейсбук” група, в която бивши и настоящи служители на Бреговата охрана са публикували расистки и сексистки обиди към мигранти, съобщи Би Би Си. Групата имала близо 10 хил. членове. \r\n\r\n Някои от постовете подигравателно се отнасяли към смъртта на мигранти. Други пък се присмивали на южноамерикански членове на Конгреса. \r\n\r\n Демократът Александриа Окасио-Кортез и Вероника Ескобар са били сред подиграваните. В един от постовете, Кортез е наричана „измет”, а в други коментари, членовете са предлагали да я замерват с бурито (мексиканска традиционна храна). \r\n\r\n От ръководството на бреговата охрана определиха действията на техните служители като \"непристойни\". \r\n\r\n „Всеки един работник, който е нарушил поведенческите стандарти, ще бъде подведен под отговорност”, обясни началникът на бреговата охрана Карла Провост \r\n\r\n Групата се казвала „Аз съм 10-15”, а по кодовете на охраната, това означава „Задържани чужденци” (Aliens in custody). Откриването ѝ в социалната мрежа за момента е невъзможно. \r\n\r\n В свой коментар в „Туитър” Александриа Окасио-Кортез пише, че не се учудва от подобни коментари. Отделно тя споменава, че служители на Бреговата охрана са карали жени мигранти да пият вода от тоалетните в килиите. \r\n\r\n Това не е единственият подобен случай с американската брегова охрана. През февруари тази година беше арестуван друг Кристофър Пол Хесон от Бреговата охрана по подозрения, че е планирал терористична атака. В дома му бяха открити 15 оръжия и хиляди патрони. \r\n\r\n Предполага се, че мишена на Хесон са били цивилни граждани, журналисти и дори политици от Демократическата партия. Разследващи виждат връзка между неговите планове и действията на крайнодесния екстремист Андерш Брайвик, който през 2011 г. уби 77 души.  \r\n\r\n Ситуацията около скандалната \"Фейсбук\" група идва на фона на твърдото отношение на американския президент Доналд Тръмп към мигрантите и особено към тези от Мексико. По-рано двете страни сключиха споразумение за намаляване на нелегалния поток, а Тръмп определи ситуацията по южната граница на САЩ като кризисна. \r\n\r\n Миналата седмица Конгресът одобри 4,5 млрд долара хуманитарна помощ за границата с Мексико. \r\n \n\t\t\t\t\t\t", "date": "2019.07.02", "title": "САЩ разследва служители на бреговата си охрана заради ксенофобска \"Фейсбук\" група"}
{"url": "http://www.bnews.bg/article/261935-ronaldo_navliza_vav_forma_s_evropeyski_shampion_po_leka_atletika", "text": "\n След пълноценната ваканция с любимата жена и четирите си деца, Кристиано Роналдо се насочи към физическата си подготовка за новия сезон. Нападателят на \"Ювентус\" се стреми да навлезе в още по-впечатляваща форма и затова намери време да потренира с европейския шампион в бягането на 100 м Франсис Обиквелу. \r\n\r\n Дори на 34, португалската суперзвезда не спира да се стреми към покоряването на нови висини. Затова съветите на Обиквелу по отношението на скоростта може доста да помогнат на Роналдо в преследването на шести трофей от Шампионската лига и първи с екипа на \"бианконерите\". \r\n\r\n Франсис Обиквелу е трикратен европейски шампион по лека атлетика - два пъти е първенец в бягането на 200 м и веднъж в късия спринт на 100 м. 40-годишният Обиквелу е роден в Нигерия, но на 16 години решава да се състезава за Португалия. Той е сребърен медалист от олимпийските игри в Атина през 2004 г. \r\n\r\n \"Беше страхотно да тренирам с моя приятел\", написа лекоатлетът под снимка с футболиста в Инстаграм. \r\n\r\n Предсезонната подготовка на \"Ювентус\" започва скоро, а първата лятна контрола на тима ще бъде срещу \"Тотнъм\" в Китай на 21 юли. \r\n \n\t\t\t\t\t\t", "date": "2019.07.02", "title": "Роналдо навлиза във форма с европейски шампион по лека атлетика"}
{"url": "http://www.bnews.bg/article/261936-avtobus_s_31_detsa_se_zapali_na_magistrala_trakiya", "text": "\n Автобус, превозващ 31 деца и две учителки, се запали на магистрала „Тракия”, съобщават от МВР. Сигналът  за инцидента е подаден в 14.42. По първоначални данни се е запалила предната част на превозното средство. \r\n\r\n Автобусът е пътувал от Слънчев бряг за Крумовград. При инцидента няма пострадали. Всички пътници са изведени навреме. Те ще бъдат  транспортирани до най-близката бензиностанция, от където друг автобус ще ги откара до Крумовград. \r\n\r\n Пожарни и полицейски екипи са на мястото на инцидента. В момента продължават гасителните дейности, след което ще бъде извършен оглед за установяване на причините, довели до  инцидента. \r\n \n\t\t\t\t\t\t", "date": "2019.07.02", "title": "Автобус с 31 деца се запали на магистрала „Тракия”"}
{"url": "http://www.bnews.bg/article/261937-18_godishniyat_ivan_ne_dochaka_belodrobna_transplantatsiya", "text": "\n Почина 18-годишният Иван Иванов от Бургас, който чакаше за белодробна трансплантация. Момчето беше с рядко заболяване на панкреаса и белите дробове. \r\n\r\n В отворено писмо  от Асоциация „Пулмонална хипертония” дадоха ултиматум на здравното министерство да реши проблема с белодробните трансплантации. \r\n\r\n От сдружението ще започнат безсрочен протест, ако до средата на септември най-малко трима българи не бъдат включени в европейската листа на чакащите. \r\n \n\t\t\t\t\t\t", "date": "2019.07.02", "title": "18-годишният Иван не дочака белодробна трансплантация"}
{"url": "http://www.bnews.bg/article/261929-tom_hanks_shte_produtsira_elvis_presli", "text": "\n Американският актьор Том Ханкс се е съгласил да участва в биографичен филм за Елвис Пресли, написа британският в. Сън. \r\n\r\n Артистът от \"Форест Гъмп\" ще изиграе ролята на Том Паркър – Полковника, който е продуцирал Краля на рока. \r\n\r\n \"Загадката кой ще играе Пресли обаче остава нерешена. За главната роля в лентата са спрягани няколко имена. Едно от тях е певецът от One Direction Хари Стайлз. Сред другите претенденти са актьорът Ансел Елгорт от филма \"Вината в нашите звезди\", както и неговите колеги Арън Тейлър-Джонсън, Остин Бътлър и Майлс Тейлър\", посочи още изданието. \r\n \n\t\t\t\t\t\t", "date": "2019.07.02", "title": "Том Ханкс ще продуцира Елвис Пресли"}
