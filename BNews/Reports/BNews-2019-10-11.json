{"url": "http://www.bnews.bg/article/263803-radev_prizova_za_zasilvane_na_ohranata_na_vanshnite_evropeyski_granitsi", "text": "\n Българският президент призова Европа да се обърне към причините, а не единствено към последствията от миграцията. Държавният глава Румен Радев участва в срещата на държавните глави на парламентарните републики в ЕС (група \"Арайолуш\"), която се провежда в Атина.  \r\n\r\n В изказването си на форума българският президент подчерта, че срещата на върха съвпада с динамични промени в средата на сигурност, на предизвикателства пред икономиката и климата.  \r\n\r\n Европа все още се фокусира предимно върху последствията и по-малко върху причините за миграцията, а ЕС все още е зает основно да реагира на промените в средата за сигурност, докато другите стратегически играчи променят тази среда в свой интерес, докато мигрантският натиск остава за нас“, посочи Румен Радев.  \r\n\r\n Той отново призова за засилване на охраната на външните европейски граници и за реформи в Дъблинския регламент и европейската политика за предоставяне на убежище. Това са неотложни мерки, които засягат пряко България и другите държави-членки по външните граници на ЕС, но и способността на съюза да действа като единна общност, посочи президентът.  \r\n\r\n „Европа се нуждае и от много по-активно проектиране на влияние извън географските граници на ЕС и от много по-голяма ангажираност към държавите на произход на мигрантите за укрепване на тяхната сигурност и икономическо развитие, на системите на здравеопазване и образование“, заяви още българският държавен глава. \r\n\r\n По думите му, ако това не се случи, Европа няма да бъде в състояние да постигне желаното ниво на вътрешна сигурност, независимо от непрекъснато нарастващите разходи.  \r\n\r\n „България очаква новият мандат на европейските институции да бъде посветен на реалното икономическо, социално и научно сближаване. Ако ЕС не инвестира в своето социално и икономическо единство, вътрешното разделение ще продължи да застрашава принципите и устоите на съюза“, посочи още Радев. \r\n\r\n Във форума на най-високо равнище в Атина участват президентите на България, Гърция, Хърватия, Естония, Германия, Унгария, Ирландия Италия, Латвия, Малта, Полша, Португалия и Словения. \r\n \n\t\t\t\t\t\t", "date": "2019.10.11", "title": "Радев призова за засилване на охраната на външните европейски граници"}
{"url": "http://www.bnews.bg/article/263796-golyam_pozhar_v_plovdivski_sklad_za_sladkarski_izdeliya", "text": "\n Пожар избухна в склад за сладкарски изделия рано тази сутрин в Пловдив. Шест екипа огнеборци се опитват да потушат пламъците. Това заяви за bTV шефът на местната пожарна Георги Мангараков. \r\n\r\n По данни на свидетели, пожарът е тръгнал от външната страна на склада. \r\n\r\n „Огънят обхваща стрехата на покрива – той е дървен и за кратко време се разраства”, каза Мангараков и допълни, че предстои да се направи проверка дали собствениците на имота са имали пожарогасители. \r\n\r\n Към този момент пожарът е локализиран. Простира се на площ от 2000 кв.м. Складът се намира в район „Северен” на ул. „Георги Бенев”. \r\n\r\n Изгорял е целият първи етаж от сградата, няма опасност от разпространение на огъня. Няма пострадали хора при инцидента. \r\n \n\t\t\t\t\t\t", "date": "2019.10.11", "title": "Голям пожар в пловдивски склад за сладкарски изделия"}
{"url": "http://www.bnews.bg/article/263805-turskoto_napadenie_v_siriya_shte_razprasne_hilyadi_boytsi_na_idil_po_sveta", "text": "\n Руският президент Владимир Путин заяви, че не е сигурен, че Турция ще може да поеме контрол над ситуацията, ако пленените бойци на ИДИЛ се разпръснат из други територии по света. \r\n\r\n \"В северната част на Сирия има райони, в които са концентрирани бойци на ИДИЛ. Те все още се държат от кюрдските военни части. Сега турската армия влиза там и кюрдите напускат тези лагери. Те просто могат да се разпръснат\", каза Путин на среща на Общността на независимите държави (ОНД) в Ашхабад, съобщава БГНЕС. \"Не съм сигурен дали турската армия може бързо да поеме контрола над това\", добави той. \r\n\r\n Президентът подчерта, че в тези зони според ГРУ (военното разузнаване) на Русия има стотици бойци и \"хиляди, ако говорим за страните от ОНД\". \r\n\r\n \"Това просто трябва да се знае и да се мобилизират ресурсите на нашите специални служби, за да спрем тази реално очертаваща се нова заплаха\", подчерта президентът. \r\n \n\t\t\t\t\t\t", "date": "2019.10.11", "title": "Турското нападение в Сирия ще разпръсне хиляди бойци на ИДИЛ по света"}
{"url": "http://www.bnews.bg/article/263798-gael_bonel_sanches_zaryazal_futbola_zaradi_kinoto", "text": "\n  Френският продуцент Гаел Бонел – Санчес разкри, че е зарязал футбола, заради киното. „Роден съм в Южна Франция, след което се установих в Париж. Бях футболист като тинейджър. На 14-15-годишна възраст играех в професионалната лига на Франция и ми се налагаше да пътувам много. Няколко години по-късно, около 19-20-годишна възраст, реших да спра с футбола, защото вече бях изживял тази своя мечта. Дотогава всичко в живота ми бе свързано само с футбола, аз наистина много го обичах. Мениджърът ми ми предлагаше да продължа да играя в Албания или друга страна на Балканите, но аз исках кариера по-скоро в Англия. И това беше знак за мен, че трябва да направя нещо различно“, разкрива Гаел и допълва : \r\n\r\n „Мечтаех си за филми по това време. И така заминах за Испания с еднопосочен билет, беше ми трудно, всички ми казваха, че да се занимавам с телевизия е невъзможно, защото милиони хора го искат. Но аз все пак реших да следвам мечтата си и постигнах успех много бързо. Започнах работа в „Ендемол Продакшън“, едно от големите имена в Европа. Знаех, че трябва да придобия умения и затова слушах всички и всичко, за да набирам все повече и повече знания. След 6-7 години там, реших да създам моя собствена продуцентска компания, за да бъда свободен да правя това, което искам“. Г-н Санчев създава продуцентска компания в Холивуд и прави парти в Лос Анджелис. Там се срещна с режисьора Жан-Кристоф Комар, познат само като Питоф. Той е режисирал филма „Жената котка“ с Холи Бери. Той е и първият, който е режисирал филм в HD формат. Питоф му дава приятелски съвет и му казва: \r\n\r\n „Гаел, ако искаш да направиш свой филм, пълнометражен с голям бюджет, трябва да отидеш в България, защото там познавам хора, които могат да те съветват. По-евтино е, а качеството е на много високо ниво“. Тези думи карат Гаел да си вземе самолетен билет за България. „Знаете ли, много хора често ме питат – какво правиш в България, имаш пари и можеш да живееш навсякъде по света. Но не разбират, че хората променят мечтите си непрекъснато и си мислят, че успехът е по-бърз, ако са във Франция, например. Но, не е точно така. Искам да кажа още и че в Бълагрия са направени едни от най-добрите киностудия в цял свят. Имате страхотна природа. България е просто фантастична“, твърди френският продуцент. \r\n \n\t\t\t\t\t\t", "date": "2019.10.11", "title": "Гаел Бонел – Санчес зарязал футбола заради киното"}
{"url": "http://www.bnews.bg/article/263801-puskat_dvizhenieto_po_nov_uchastak_ot_am_hemus", "text": "\n Прерязаха лентата на нов участък от автомагистрала „Хемус”. Преди автомобилите да тръгнат по него инспекция на трасето направиха премиерът Бойко Борисов и министри от кабинета. Новата отсечка е с дължина 9 километра. \r\n\r\n Изграждането на трасето започна в края на март миналата година и приключи 6 месеца по-рано от предвидения срок. \r\n\r\n В строителството на отсечката са положени близо 104 000 тона асфалт, а за осигуряването на безопасността на движение са монтирани 40 км мантинели и 24,5 км предпазни мрежи. \r\n\r\n На различен етап на изпълнение са още 150 км от автомагистралата, които се финансират със средства от републиканския бюджет. Целта е строителството на цялото трасе да приключи до 2023 г. \r\n\r\n „Ако сме така стабилни, при този ръст на икономиката и приходи, в рамките на 3-4 години ще завършим магистралата“, посочи Бойко Борисов. \r\n \n\t\t\t\t\t\t", "date": "2019.10.11", "title": "Пускат движението по нов участък от АМ \"Хемус\""}
{"url": "http://www.bnews.bg/article/263802-osnovnata_versiya_za_ubiystvoto_na_zhena_v_sofiya_neuredeni_finansovi_otnosheniya", "text": "\n Неуредени финансови отношения е основната версия на разследващите за убийството в столичния кв. „Младост” от вчера. \r\n\r\n Застреляната 46-годишна жена е била изнудвана от измамени от нея лица, разкриха от полицията. Все още обаче не се изключва и лични мотиви да стоят зад покушението. \r\n\r\n Около 21 ч. вчера вечерта Станка Марангозова е говорела по телефона в личния си автомобил. Човекът от другата страна на линията е чул изстрел, а жената е открита малко след това от мъжа, с когото е живяла на семейни начала. Марангозова е с криминално досие от 8 години. \r\n\r\n Срещу нея е имало много жалби от измамени с пари и апартаменти. \r\n\r\n Обвинението срещу  \r\n\r\n е за документни измами и е в съда. Нанесените щети, според иска срещу нея, са 1,4 млн. лв., а през 2013 г., докато беше под домашен арест, Марангозова се барикадира в свой апартамент в опит да спре съдия изпълнител. \r\n\r\n 46-годишната жена е водела дела срещу хората, които са се оплаквали от нея. Част от тях са насрочени за ноември тази година. От специализираната прокуратура допълниха, че жената е била жертва на организирана престъпна група. \r\n\r\n Съседите казват, че често са забелязвали чужд мъж с бели коси, който е седял пред входа, но снощи не са чули нищо. \r\n \n\t\t\t\t\t\t", "date": "2019.10.11", "title": "Основната версия за убийството на жена в София – неуредени финансови отношения"}
{"url": "http://www.bnews.bg/article/263799-osvobodiha_ot_aresta_roditelite_na_izostavenoto_bebe_v_sofiya", "text": "\n Освободиха родителите на изоставеното бебе в София. Пеленачето беше намерено в детски кош в жилищен блок в столичния кварал \"Люлин\" вчера с бележка \"Да се предаде на социалните, успех!\". \r\n\r\n По информация на bTV те са се върнали в дома, където живеят с майката и сестрата на мъжа. \r\n\r\n Именно непрестанния тормоз от същите тези хора родителите посочили като причината за тежкото деяние пред разследващите и социалните. \r\n\r\n Младото семейство не разполага със средства и не получава помощи, защото на името на бащата са регистрирани четири фирми. Той е и с ТЕЛК-решение, което не е подновено.  \r\n\r\n Към момента детето е настанено в дома за медико-социални грижи \"Свети Иван Рилски\". \r\n\r\n След експертизи и работа с родителите, социалните ще търсят възможности то да се върне при тях, при роднини или да бъде дадено за отглеждане в приемно семейство. Към момента детето е настанено в дома за медико-социални грижи \"Свети Иван Рилски\". \r\n\r\n   \r\n \n\t\t\t\t\t\t", "date": "2019.10.11", "title": "Освободиха от ареста родителите на изоставеното бебе в София"}
{"url": "http://www.bnews.bg/article/263797-ruskata_propaganda_e_glavniyat_iztochnik_na_dezinformatsiya_v_evropa", "text": "\n Руската пропаганда е главният източник на дезинформация в Европа. Това се казва в приета с голямо мнозинство резолюция на Европейския парламент. \r\n\r\n Евродепутатите призовават да се изготви енергична стратегия срещу руската дезинформация и предупреждават, че има опасност от чуждестранна намеса в избори. \r\n\r\n До края на следващата година, в страните членки ще се проведат над 50 президентски, парламентарни или местни избори.  Европейският парламент припомня, че от януари 2019 година случаите на дезинформация, които се приписват на руски източници са нараснали двойно спрямо същия период от 2018 година. \r\n \n\t\t\t\t\t\t", "date": "2019.10.11", "title": "Руската пропаганда е главният източник на дезинформация в Европа"}
{"url": "http://www.bnews.bg/article/263795-republikanskata_partiya_podgotvya_sanktsii_sreshtu_turtsiya", "text": "\n Група от близо 30 републиканци в Конгреса на САЩ подготвят санкции срещу Турция. Те са във връзка с военната операция на Анкара в Сирия, както и заради сътрудничеството ѝ с Москва, предаде БГНЕС, като цитира прессъобщение на вносителя на законопроекта Лиз Чейни. \r\n\r\n „Президентът на Турция Реджеп Ердоган и неговият режим трябва да бъдат изправени пред сериозни последици за безмилостното нападение срещу нашите кюрдски съюзници в Северна Сирия, които загубиха хиляди хора в битката срещу ИДИЛ и ни помогнаха да защитим нашата страна”, заяви Чейни, дъщеря на бившия вицепрезидент на САЩ Дик Чейни. \r\n\r\n Освен това тя заяви, че санкциите не са само отговор на насилствените атаки на режима на Ердоган в Северна Сирия. Според нея конгресът отдавна е обезпокоен, че режимът си сътрудничи с противници на САЩ, като Русия. \r\n\r\n „Ако Турция иска да бъде третирана като съюзник, то трябва да се държи съответно. Те трябва да бъдат санкционирани за нападението срещу нашите кюрдски съюзници”, каза Чейни. \r\n\r\n По-рано сенаторите Линдзи Греъм и Крис Ван Холен предложиха законопроект за въвеждане на санкции срещу Турция, който включва ограничения срещу турския президент и членове на кабинета му, санкции срещу турския енергиен сектор. \r\n\r\n Предлага се забрана на американското военно сътрудничество с Анкара и налагане на санкции срещу придобиването от Турция на руските системи за противоракетна отбрата С-400. \r\n \n\t\t\t\t\t\t", "date": "2019.10.11", "title": "Републиканската партия подготвя санкции срещу Турция"}
{"url": "http://www.bnews.bg/article/263794-ubitata_v_kolata_si_zhena_v_sofiya_s_kriminalno_dosie", "text": "\n Станка Марангозова е убитата в автомобила си 46-годишна жена в София. Тя е с криминално досие. Известна е с участието си във финансови пирамиди, съобщиха от МВР. \r\n\r\n През цялата нощ районът на убийството остана отцепен. От МВР обявиха, че работят по всички версии на убийството. \r\n\r\n Инцидентът стана на паркинг пред жилищен блок и на метри от болницата \"Света Анна\" в кв. \"Младост 1\". Сигналът е получен малко преди 21 ч. от мъжа, с когото е живяла на семейни начала. \r\n\r\n По непотвърдена информация жертвата е говорила по телефона по време на разстрела, а събеседникът й е чул изстрелите. Според официалната информация от полицията огнестрелната рана е в областта на главата. \r\n\r\n Край жертвата в колата била подхвърлена бяла роза. Полицията не коментира детайлите. \r\n\r\n \"Работим по абсолютно всички версии на убийството. Към момента мотив не можем да посочим, тъй като трябва да направим анализ на данните и доказателствата, които ще съберем\", обясни Георги Хаджиев, директор на СДВР. \r\n \n\t\t\t\t\t\t", "date": "2019.10.11", "title": "Убитата в колата си жена в София – с криминално досие"}
{"url": "http://www.bnews.bg/article/263800-kandidat_na_kovachki_li_e_maya_advokatka_ot_kantorata_na_oligarha", "text": "\n Ако се питате защо Мая Манолова не се явява за кмет на своя си град Кюстендил, а на София, един от вероятните отговори е, че всички там знаят факта, че нейната кантора обслужваше Христо Ковачки. Същия онзи олигарх, в ТЕЦ-овете от кръга на когото горят италианския боклук и душат българските градове – включая съседен нам Перник. \r\n\r\n    И не е учудващо, че преди едни парламентарни избори именно в свързвания с него ТЕЦ Бобов дол работниците ги мотивираха да гласуват за Мая – тогава като кандидат за депутат от БСП. Мандат, с който промени Закона, чл. 417, в полза на колекторите и съдиите - изпълнители, така че на хората им взеха къщите. Но това е друга тема. Цяла България гледа навремето това видео дори по телевизията – потърсете го в мрежата и ще го зърнете отново, ако сте го забравили. \r\nПо случайност, същият ТЕЦ Бобов дол е единствен явил се кандидат за отпадъка от новите RDF инсталации на София, но конкурсът само е обявен – не е спечелен, всичко може да се случи по време на процедурата. А номерата със „студения резерв“, който държавата плаща хей тъй на, без да има защо на ТЕЦ-а, отиват към своя край. \r\n\r\n Ами, ако по тази причина олигархът има нужда от поръчката на София и от кмет, който да гарантира, че ще я вземе?  \r\nКовачки има зъб на Фандъкова, защото на уникалната дата 11.11.11 г. тя върна на София Общинска банка, която при Софиянски бизнесменът контролираше – там беше и кабинетът му, на базата на само 24% от капитала.А през банката минаваше целият милиарден бюджет на София, която с останалите уж мажоритарни 76% нямаше думата. Така беше спретнат уставът при Софиянски.  Освен бюджетът, още толкова пари минаваха през банката и от общинските дружества. На практика София работеше за Ковачки. \r\n\r\n Голям удар наистина нанесе Фандъкова, която го осъществи с помощта на общинските съветници от ГЕРБ успешно, след няколко неуспешни опита това да бъде сторено. Помогна и БНБ, която не искаше повече да търпи скандалната ситуация. \r\n\r\n И банката заработи за града години наред, събра от частните банки парите и на много от областните центрове, след това беше приватизирана миналата година и Общината спечели още доста милиони от тази приватизация, които инвестира в нови училища и детски градини. Реално. \r\n\r\n СРЕЩУ ТОЗИ МОДЕЛ ЛИ Е МАЯ МАНОЛОВА? \r\nЗНАЧИ ЛИ ТОВА, ЧЕ Е ЗА ДРУГИЯ – МОДЕЛА НА КОВАЧКИ? \r\n\r\n Извинявайте много, ама така излиза. \r\nСигурно внимателните наблюдатели са забелязали, че откакто в борда на Топлофикация влязоха! \r\n \n\t\t\t\t\t\t", "date": "2019.10.11", "title": "Кандидат на Ковачки ли е Мая – адвокатка от кантората на олигарха?"}
{"url": "http://www.bnews.bg/article/263792-deputatite_udariha_na_kamak_s_kvoruma_propadna_izslushvaneto_na_premiera_borisov", "text": "\n Депутатите днес трябваше да удължават срока на действие на Временната анкетна комисия за изясняване на всички факти и обстоятелства около източването на информация от електронната база данни на Националната агенция по приходите. \r\n\r\n Ударът беше нанесен от вече закритата компания \"ТАД Груп\", чийто собственик Иван Тодоров е задържан в ареста за постоянно. \r\n\r\n Това обаче няма да се случи днес, тъй като парламентът няма да заседава днес, след като депутатите не успяха да съберат кворум и при двете регистрации. В залата се регистрираха 112 народни представители, при необходими 121. При тази ситуация председателстващият заседанието Емил Христов закри пленарното заседание. Вторият опит за регистрация се наложи, тъй като в началото на пленарното заседание в зала бяха установени 106 депутати.  \r\n\r\n \"Трудно ми е да повярвам, че има договорка между ГЕРБ и БСП за кворума. Забелязах не само в ГЕРБ и в други, а и БСП бяха наполовина в Народното събрание. Ние като народни представители от \"Обединени патриоти\" сме си изпълнили задължението. Групата на \"Обединени патриоти\" извън тези, които отсъстват по извинителни причини, се регистрираха. Въпросите ги задайте към другите парламентарни групи\", коментира в кулоарите депутатът от \"Обединени патриоти\" Юлиан Ангелов. \r\n\r\n В днешния дневен ред за редовното си заседание, депутатите имаха само една точка - удължаването срока на действие на Временната анкетна комисия за изясняване на всички факти и обстоятелства около източването на информация от електронната база данни на Националната агенция по приходите. \r\n\r\n След това по време на парламентарния контрол, на питане на Корнелия Нинова, трябваше да отговаря премиерът Бойко Борисов. Поради невъзможността да се събере необходимият кворум това обаче няма да се случи днес.  \r\n\r\n Припомняме, че от 16 октомври, народните представители излизат в кратка ваканция заради местните избори. \r\n \n\t\t\t\t\t\t", "date": "2019.10.11", "title": "Депутатите удариха на камък с кворума, пропадна изслушването на премиера Борисов"}
{"url": "http://www.bnews.bg/article/263793-balgariya_i_gartsiya_s_obsht_plan_za_sigurnostta_i_migrantite", "text": "\n България и Гърция ще задълбочат сътрудничеството си в сферата на сигурността, заради високия риск от голям миграционен натиск. \r\n\r\n На среща в Атина българският президент и гръцкият премиер отчетоха засилване на бежанските потоци в Югоизточна Европа. \r\n\r\n Двете страни подкрепиха общата европейска позиция за ситуацията в Сирия и призоваха за мирно решение на конфликта. \r\n\r\n „Постигнахме общо виждане, България и Гърция да обединят своите усилия пред ЕС за изработване на оперативен план, който да защитава сухоземните граници, външните сухоземни граници на съюза в случай на рязко нарастване на мигрантски натиск с отговорностите на всяка една държава”, разкри Румен Радев. \r\n \n\t\t\t\t\t\t", "date": "2019.10.11", "title": "България и Гърция с общ план за сигурността и мигрантите"}
{"url": "http://www.bnews.bg/article/263804-alo_izmamnitsite_ot_vetovo_vzeli_300_000_lv_ot_zhertvite_si", "text": "\n Общо 300 000 лв. са откраднали от жертвите си телефонните измамници от Ветово, които бяха задържани при спецакция след разследване на NOVA.  \r\n\r\n Най-често жертвите оставяли парите си в кошчета за боклук покрай големите молове в София. От прокуратурата са възложили ревизии на НАП и ДНСК за парите и имотите на обвинените. Групата е действала от декември 2018 г. \r\n\r\n „Те нямат трудов и осигурителен стаж. Това са лица с нисък образователен ценз. Парите от престъпната дейност членовете на организираната група влагали в луксозни автомобили, скъпи имоти, както и в закупуването на скъпи мебели”, заяви говорителят на Специализираната прокуратура  Сийка Милева. \r\n\r\n „За деветмесечието се отчита 40% намаление при регистрираните телефонни измами. 531 са регистрираните телефонни измами спрямо 888 за същия период миналата година”, поясни Златка Падинкова, началник на отдел „Измами” в ГДНП. \r\n \n\t\t\t\t\t\t", "date": "2019.10.11", "title": "\"Ало\" измамниците от Ветово взели 300 000 лв. от жертвите си"}
{"url": "http://www.bnews.bg/article/263791-vidinchanka_s_porachkovo_bentli_i_blizki_vrazki_s_taki_v_partiyata_na_slavi_uchastvala_v_mele_pred_ekip_ot_uolstriyt_dzharnal", "text": "\n Видинчанка с поръчково Бентли и връзки с известния Таки е шеф на партията на Слави във Видин. Това написа на страницата си във Фейсбук политологът Антон Тодоров. Това е поредното интересно лице в новата формация, което, меко казано, изумява, ако се има предвид заявката на шоумена да сформира бистра като сълза партия. По думите на политолога Росица Кирова, която оглавява формацията във Видин, е действащ общински съветник от друга партия и е участник в екшън с журналисти от \"Уолстрийт джърнъл\". Братът на Кирова пък е особено близък но Христофорис Аманатидис-Таки.  \r\n\r\n Ето какво разкрива Тодоров: \r\n\r\n \"Коя е Росица Кирова, която оглави партията на Слави Трифонов във Видин?  \r\n\r\n Росица Кирова е бизнес дама, чийто брат е особено близък до Христофорис Аманатидис-Таки. Тя е известен любител на скъпите коли и затова кара поръчково „Бентли“. Към настоящия момент е действащ общински съветник във Видин от МК „Единни за промяна“. През 2016 г. е събирала и подписи за регистрация на инициативния комитет на Слави за референдума. \r\n\r\n През 2015 г. тя участва в невероятен екшън във Видин, когато приближени на Таки бабаити нападат екип на вестник \"Уолстрийт джърнъл\", дошъл да разследва трафик на хора по западната ни граница. Ето видеото от охранителните камери в местно заведение, където ясно се вижда, че днешната лидерка на \"Няма такава държава\" във Видин хваща и дърпа за косата една от жените (на 12 сек. от записа на камерата) пред изумените погледи на разследващите журналисти от \"Уолстрийт джърнъл\". \r\n\r\n Няма такава партия!\" \r\n\r\n \r\n \n\t\t\t\t\t\t", "date": "2019.10.11", "title": "Видинчанка с поръчково \"Бентли\" и близки връзки с Таки - в партията на Слави, участвала в меле пред екип от \"Уолстрийт джърнъл\""}
