{"url": "http://www.bnews.bg/article/262662-4_godishno_momichentse_be_pregazeno_ot_dzhip_v_kazanlashko_selo", "text": "\n Четиригодишно момиченце загина снощи в казанлъшкото село Розово, след като бе прегазено от джип, предава БГНЕС.  \r\n\r\n Инцидентът е по-скоро нещастен случай, тъй като близък на семейството на загиналото дете е паркирал тежкото си возило, но не е дръпнал ръчната спирачка по стръмен наклон. Колата е тръгнала сама и е прегазила детето.  \r\n\r\n Момиченцето е откарано по спешност в Спешния център в Казанлък, където лекарите са се борили за живота му, но въпреки това детето е починало.  \r\n\r\n По случая е образувано досъдебно производство. \r\n \n\t\t\t\t\t\t", "date": "2019.08.06", "title": "4-годишно момиченце бе прегазено от джип в казанлъшко село"}
{"url": "http://www.bnews.bg/article/262665-vsichki_aktivi_na_venetsuela_v_sasht_byaha_zamrazeni", "text": "\n Американският държавен глава Доналд Тръмп подписа заповед, с която замрази собствеността и активите на венецуелското правителство в САЩ. В документа се описва, че собствеността не може да бъде прехвърлена, платена, изведена извън страната, изтеглена или обработвана по какъвто и да е начин, пише Би Би Си. \r\n\r\n Санкциите са насочени върху режима на венецуелския президент Николас Мадуро и целят да засилят напрежението около правителството и евентуална негова оставка. \r\n\r\n Заповедта също така забранява трансакции с правителствени служители на Венецуела, чиито активи са блокирани. В текста се казва, че „всякакви вноски или предоставяне на средства, стоки или услуги от, до или в полза на бенефициент, чиято собственост е блокирана”, също влиза в забранителния списък. \r\n\r\n С новите наказателни мерки Доналд Тръмп ще причисли Венецуела към други държави, с които САЩ е ограничила отношенията си. Сред тях са Куба, Иран, Северна Корея и Сирия. \r\n\r\n С писмо до Конгреса американският президент е обяснил, че налага санкциите в отговор на „продължаващата узурпация на властта от Николас Мадуро и лицата, обвързани с него, както и заради нарушаването на човешки права, произволни арести и задържането на венецуелски граждани”. \r\n\r\n Според информацията Вашингтон се опитва допълнително да изолира венецуелското правителство от основните си партньори – Китай и Русия. \r\n\r\n Въпреки суровите санкции, от Белия дом обясниха, че ще има изключения, които ще включват снабдяването на Венецуела с хуманитарни пакети, лекарства и храна. \r\n\r\n САЩ, заедно с редица европейски страни, е една от над 50 държави, които не признават Николас Мадуро като легитимен президент, а застават зад председателя на Националното събрание и главен опозиционен лидер – Хуан Гуайдо. \r\n \n\t\t\t\t\t\t", "date": "2019.08.06", "title": "Всички активи на Венецуела в САЩ бяха замразени"}
{"url": "http://www.bnews.bg/article/262663-stotitsi_aresti_na_protestirashti_v_honkong", "text": "\n Полицията в Хонконг съобщи, че 148 души са били арестувани по време на битки с протестиращи предния ден, което е най-големият брой задържани за ден, откакто преди два месеца започнаха мащабните продемократични протести, предаде БГНЕС. \r\n\r\n „По време на операцията вчера полицията арестува 148 души, сред които 95 мъже и 53 жени, на възраст между 13 и 63 години\", се казва в полицейско изявление. \r\n\r\n В понеделник сутринта несъгласните със законопроекта за екстрадиция парализираха всички транспортни комуникации в Хонконг, включително движението на експресните влакове за международното летище. Малко по-късно в седем района на града започна акция на гражданско неподчинение. Успоредно с протестите се проведе и стачка на 500 000 служители от бизнессектора. Към нея се присъединиха авиодиспечерите и представителите на киноиндустрията и културните институции. \r\n\r\n Полицията използва сълзотворен газ, за да разгони демонстрантите, които обкръжиха един полицейски участък и започнаха да хвърлят камъни по служителите на реда. Протестите и сблъсъците със силите на реда продължават в целия град. Хиляди демонстранти са превзели пътищата и мостовете и на практика са блокирали автомобилния транспорт. \r\n\r\n Масовите протести в Хонконг не стихват вече втори месец. През последните две седмици те са съпроводени с ожесточени сблъсъци между демонстрантите и силите на реда.  \r\n \n\t\t\t\t\t\t", "date": "2019.08.06", "title": "Стотици арести на протестиращи в Хонконг"}
{"url": "http://www.bnews.bg/article/262666-samoletat_na_pink_se_zapali", "text": "\n Самолетът, в който е пътувал мениджърският екип на американската певица Pink, се е запалил по време на кацане на летището в датския град Тирструп, съобщава БГНЕС. \r\n\r\n По време на инцидента на борда на частния самолет „Cessna 560 ХL” са се намирали десет души. Никой от пътниците не е пострадал. Самата певица не е била по това време в самолета. Самолетът е извършвал полет от Осло, където певицата е имала концерт. \r\n\r\n От компанията организатор съобщават, че предстоящият концерт на певицата в Дания няма да бъде отменен, тъй като никой от пътниците не е пострадал. \r\n \n\t\t\t\t\t\t", "date": "2019.08.06", "title": "Самолетът на Pink се запали "}
{"url": "http://www.bnews.bg/article/262664-evakuatsiyata_v_lozenets_se_okaza_zaradi_kamak", "text": "\n Предполагаемият снаряд, който беше открит в мазе на къща в столичния квартал „Лозенец” се оказа… камък. Това установи проверка на сапьори, които пристигнаха от Пловдив 5 часа след подаването на сигнала. \r\n\r\n Първоначално се смяташе, че е намерен боеприпас от Втората световна война. Предметът бил открит от обитател на сградата, който разчиствал и ремонтирал мазето си. \r\n\r\n За по-голяма сигурност, част от района беше отцепен от органите на реда. \r\n\r\n Сигналът е бил подаден сутринта около 7:45 ч. \r\n\r\n Съседи обясниха, че къщата е строена в средата на миналия век. \r\n \n\t\t\t\t\t\t", "date": "2019.08.06", "title": "Евакуацията в „Лозенец” се оказа заради... камък"}
{"url": "http://www.bnews.bg/article/262660-pozhar_bushuva_na_gratskiya_kurort_ksilokastro", "text": "\n Гръцката пожарна служба засили отряда, изпратен да се бори с пожара, избухнал в понеделник вечер в залесената зона на  „Ксилокастро”, регионална единица на Коринтия, информира „Катимерини“, предаде БГНЕС. \r\n\r\n Към днешна дата има 4 допълнителни екипа, съставени от общо 24 пожарникари, както и 40 други огнеборци с 19 пожарни машини, които първоначално бяха изпратени в района. \r\n\r\n Пожарната служба заяви, че огънят е далеч от обитаеми райони. \r\n \n\t\t\t\t\t\t", "date": "2019.08.06", "title": "Пожар бушува на гръцкия курорт „Ксилокастро”"}
{"url": "http://www.bnews.bg/article/262667-spetsaktsiya_sreshtu_krazhbi_i_razprostranenie_na_droga_v_burgas", "text": "\n Специализирана полицейска акция срещу кражби и разпространението на наркотици и в Бургас. По обяд в морския град бяха претърсени няколко автомобила със софийска регистрация в жилищния комплекс „Братя Миладинови”. \r\n\r\n Според неофициална информация по време на акцията са били арестувани двама души. До приключване на работата по случая от МВР Бургас не потвърждават дали арестуваните са извършвали обири в страната или са част от мрежа за разпространение на дрога по морето. \r\n \n\t\t\t\t\t\t", "date": "2019.08.06", "title": "Спецакция срещу кражби и разпространение на дрога в Бургас"}
{"url": "http://www.bnews.bg/article/262668-zasega_ne_se_potvarzhdava_sluchay_na_zapadnonilska_treska_u_nas", "text": "\n Резултатите на детето, за което се предполагаше, че може да е заразено със западнонилска треска, засега са отрицателни, заяви  проф. Тодор Кантарджиев. \r\n\r\n Детето вече е здраво, а дали симптомите му са се дължали на този вирус, ще стане ясно следващата седмица.  \r\n \r\n \r\n \r\nСред най-застрашените от заразяване са децата. Западнонилската треска се предава на човека предимно чрез ухапвания от комари. \r\n\r\n Разпознаването е трудно, казват лекарите. Симптомите са подобни на тези на летните вируси. Сериозни могат да бъдат усложненията, но те се наблюдават при около 1% от случаите. \r\n\r\n Лекарска помощ трябва да се търси при типичните симптоми, съчетани с пребиваване в ендемични райони, у нас такъв е поречието на Дунав. \r\n\r\n Подходящ метод за предпазване, подходящ и за бебета, са силно ароматни подправки. Миналата година заболяването е засегнало 15 души у нас, за двама от тях изходът е фатален. Здравните власти предупреждават, че пикът на заболяването се очаква в края на месеца и в началото на септември.  \r\n\r\n \r\n \r\nЗаболяването обикновено започва с температура, главоболие, отпадналост и подуване в областта на лимфните възли.  В някои случаи пък може да протече напълно без симптоми. В редки случаи може да се развият усложнения - менингит или енцефалит. \r\n\r\n Заболяването вече има потвърдени случаи в Гърция, а от днес е доказан и първи случай в съседна Сърбия. \r\n \n\t\t\t\t\t\t", "date": "2019.08.06", "title": "Засега не се потвърждава случай на западнонилска треска у нас"}
{"url": "http://www.bnews.bg/article/262669-ekskluzivno_chetiri_zhertvi_pri_ozhestochena_prestrelka_v_ukrayna", "text": "\n Киев (Ройтерс) - При ожесточена престрелка загинаха четирима украински войници в източен Донбас днес, заявиха военните, съобщавайки за най-високата смъртност за един ден от миналия октомври. \r\nКонфликтът между украинските войски и подкрепяните от Русия сили е убил 13 000 души от 2014 г. насам, въпреки  прекратяването на огъня. \r\n\"С тъга съобщаваме, че в резултат на обстрела на врага днес, според наличната информация, четирима наши герои получиха наранявания, несъвместими с живота\", се казва в изявление на военните. \r\n  \r\nНовият президент Володимир Зеленски дойде на власт тази година, обещавайки да прекрати конфликта и предложи лични разговори с руския президент Владимир Путин на неутрално място. \r\n \n\t\t\t\t\t\t", "date": "2019.08.06", "title": "Ексклузивно! Четири жертви при ожесточена престрелка в Украйна."}
{"url": "http://www.bnews.bg/article/262656-kitayskata_valuta_padna_pod_7_yuana_za_dolar_za_parvi_pat_ot_20_g", "text": "\nКурсът на китайската валута към долара падна под 7 юана за долар, което е най-ниската котировка от 2008 г. досега, предадоха информационните агенции. \r\n\r\nИнвеститорите започнаха да продават китайска валута заради нарастващите опасения от нова ескалация на търговския спор между САЩ и Китай. \r\n\r\nСпадът на юана идва няколко дни след като американският президент Доналд Тръмп обяви, че въвежда нови мита върху китайски стоки. \r\n\r\nОт 1 септември Белият дом планира да наложи 10% мито върху китайски стоки на обща стойност 300 милиарда долара. \r\n\r\nПрез месец май вече имаше подобна стъпка - от 10% на 25% бяха увеличени митата върху стоки от Китай на обща стойност 200 милиарда долара. \r\n\r\nВъншното министерство на Китай заяви, че ще предприеме \"необходимите ответни мерки\", за да защити интересите си. \r\n\r\nСпоред неназовани източници на агенция Reuters от политическите среди в Пекин, централната банка на страната целенасочено е позволила националната валута да падне под психологическата граница от 7 юана. \r\n\r\nСпоред експертите, това ще позволи на пазара да \"изпусне парата\" от очакването за спад на юана под тази граница и да се избегнат някои нарастващи финансови и политически рискове. \r\n\r\nОт централната банка на Китай досега не са коментирали ситуацията. В изявление на регулатора от понеделник вечерта се казва, че Пекин няма да използва юана като инструмент в търговски диспути. \r\n\r\nСъщевременно съветник на китайските власти коментира пред Reuters, че централната банк на страната няма такава практика и че всичко е станало \"заради действията на САЩ\". \r\n\r\nТръмп от своя страна нарече поевтиняването на юана \"валутна манипулация\". \n\t\t\t\t\t\t", "date": "2019.08.06", "title": "Китайската валута падна под 7 юана за долар – за първи път от 20 г."}
{"url": "http://www.bnews.bg/article/262651-grigor_lilov_i_pak_za_ilyuziyata_folksvagen", "text": "\n \r\n  \r\n\r\n От вчера насам всички родни медии и коментатори ахкат и пъшкат от удоволствие как най-големият немски вестник \"Билд\" разкритикувал Фолксваген за намерението му да построи завод в Турция и посочил като основен лобист на такава сделка бившият канцлер Шрьодер с руската му връзка по оста Путин-Ердоган. Ахкат и пъшкат, защото България е друг кандидат за тази инвестиция. \r\n\r\n Но и родната журналистика, и немската откриха топлата вода, при това отчасти. \r\nЗащото още преди два месеца и половина - на 19 май, аз пуснах пост, в който посочих тази връзка (Шрьодер). В този пост посочих и други измерения на руската връзка освен това с бившия немски канцлер. Посочих и кои са българските лобисти в евентуална сделка - близки до клана на Тодор Живков. \r\nЗа съжаление руската връзка чрез Шрьодер е същата връзка, с която играе и България чрез президента Радев и премиера Борисов. Казвам за съжаление, защото Кремъл определено иска инвестицията да е в Турция, а България е фалшивата патица, с която прикрива пред света това свое намерение (бел.: защо Кремъл е сред решаващите, съм обяснил в онзи пост). \r\n\r\n В онзи пост посочих, че е вероятно инвестицията да не бъде нито в България, нито в Турция, а на съвсем друго място, но не го написах, понеже от една страна го счетох без значение за прецакването на България, от друга - трябваше да събера допълнителна информация \r\n\r\n ***** Другият кандидат за място на завода ***** \r\n\r\n Сега обаче ще го конкретизирам на фона на тази информация. Тази нова държава - кандидат за автомобилния завод на \"Фолксваген\" също си има свои лобисти у нас (например групата около енергийния олигарх Богомил Манчев) Тя е Саудитска Арабия. \r\n\r\n И вече щеше да бъде избрана за новия завод на групата, ако не беше едно \"но\". Това \"но\" е Катар. \r\nКатар и Саудитска Арабия не се долюбват, меко казано, стигна се до всякакви икономически и търговски санкции между тях. \r\nОт друга страна Катар е сред големите инвеститори във \"Фолксваген (14.6% от акциите) и позицията му не е лесно да се пренебрегне. Освен това \"Порше \", която е мажоритарният собственик (53.8% от акциите с право на глас във \"Фолксваген\") се притеснява, че заплахата на катарските шейхове за изтегляне от концерна при сделка със Саудитска Арабия, може и да не е блъф. \r\n\r\n Както се вижда, тази инвестиция на Фолксваген си е чиста проба геополитика. Геополитика е и защото във Фолксваген сред най-големите акционери има и държавни структури. \r\nА в геополитиката родните елити са напълно боси и неграмотни. Затова и в онзи пост, и сега отново резюмирам, че завод на Фолксваген у нас все повече заприличва на илюзия. \r\n\r\n На тези снимки има илюзия - картините се движат, но всъщност са застинали, както изглежда и потенциалната милиардна инвестиция у нас. \r\n\r\n Давам два линка: \r\n**** към моя пост от преди два месеца, в който в детайли разяснявам каква е руско-турската връзка (не е само Шрьодер, като пише \"Билд\") и кои са нашите лобисти - близки до клана Тодор Живков. \r\n**** и към статията на немския Билд \r\n\r\n https://www.facebook.com/grigor.lilov/posts/2177744522341475 \r\n\r\n https://www.bild.de/…/neues-werk-in-der-tuerkei-geplant-vw-… \r\n\r\n \r\n\r\n   \r\n \n\t\t\t\t\t\t", "date": "2019.08.06", "title": "Григор Лилов: И пак за илюзията Фолксваген"}
{"url": "http://www.bnews.bg/article/262657-razvitie_na_znanieto_za_upravlenie_na_badeshteto", "text": "\n На 25 юни 2019 г. Първа инвестиционна банка официално приключи изпълнението на проект \"РАЗВИТИЕ НА ЗНАНИЕТО ЗА УПРАВЛЕНИЕ НА БЪДЕЩЕТО\", реализиран съгласно договор за безвъзмездна финансова помощ по Оперативна програма „Развитие на човешките ресурси“, съфинансирана от Европейския социален фонд на Европейския съюз. \r\n\r\n Обща стойност на проекта е 227 700 лв., от които 193 545 лв. европейско и 34 155 лв. национално финансиране. \r\n\r\n В продължение на 14 месеца общо 450 служители на Банката преминаха обучения по дигитална и чуждоезикова компетентност.  Обученията се проведоха в София, Варна, Бургас, Благоевград, Плевен, Русе и Стара Загора. \r\n\r\n Основните цели на проекта бяха насочени към надграждане компетентностите на служителите на Fibank чрез развитие на специфични знания и умения, допринасящи за осигуряване на устойчиво професионално развитие на включените в проекта служители, създаване на мотивираща среда за постигане на по-високи резултати, повишаване ефективността на работа и развитие способността на служителите да посрещнат динамичните промени в банковия сектор и актуалните бизнес потребности на банката. \r\n\r\n Областите, в които се проведоха обученията, са свързани с някои от основните предизвикателства в банковия сектор и на трудовия пазар като цяло – дигитализация на услугите и технологична модернизация, както и чуждоезикова комуникация в условията на глобализиращия се бизнес. \r\n\r\n Обратната връзка от служителите, участвали в обученията е, че темите са отговорили на техните очаквания и потребности, като повишената езикова компетентност ще подпомогне бъдещата им работа като банкови експерти. Обучените служители дават висока оценка на предоставените от Fibank възможности за надграждане на ключови професионално-значими знания и умения. \r\n\r\n Реализирането на проект „Развитие на знанието за управление на бъдещето“ потвърждава дългосрочната визия и последователен стремеж на Първа инвестиционна банка да поддържа и надгражда своите позиции на работодател, силно ангажиран със създаване на отлични възможности за професионално развитие и висока и устойчива мотивация на своите служители. \r\n \n\t\t\t\t\t\t", "date": "2019.08.06", "title": "Развитие на знанието за управление на бъдещето"}
{"url": "http://www.bnews.bg/article/262653-preobrazhenie_gospodne_e", "text": "\n Прaвocлaвнaтa църквa прaзнувa днec Прeoбрaжeниe Гocпoднe, eдин oт нaй-cвeтлитe хриcтиянcки прaзници. Тoй ce cвързвa c прoмянa и нaдeждa зa пo-дoбрo бъдeщe.Нa тoзи дeн ce чecтвa eднo вaжнo eвaнгeлcкo cъбитиe, пoтвърждaвaщo бoжecтвeния прoизхoд нa Гocпoд Иcуc Хриcтoc. \r\nНa 6 aвгуcт врeмeтo ce прoмeня - дeнят нaмaлявa, нoщитe cтaвaт пo-хлaдни, птицитe ce cъбирaт нa ятa, зa дa тръгнaт към тoплитe cтрaни, a змиитe и гущeритe ce прибирaт в лeгoвищaтa cи, cпoрeд бългaрcкия нaрoдeн кaлeндaр. \r\nCпoрeд вярвaниятa нa тoзи дeн нeбeтo ce oтвaря и жeлaниятa ce cбъдвaт. \r\n                        \r\nНaрoднaтa трaдиция пoвeлявa дo тoзи дeн нe ce ядe грoздe, зaщoтo oщe \"нe e кръcтeнo\". \r\n                                    \r\nCутринтa нa прaзникa cтoпaнкитe oтнacят нa църкoвнaтa cлужбa първитe oткъcнaти грoздoвe и вaрeнo житo и cвeщeникът ги прeкaдявa зaeднo c други плoдoвe - дини, круши, ябълки. Пocлe рaздaвaт плoдoвeтe нa cъceди и рoднини. \r\n \n\t\t\t\t\t\t", "date": "2019.08.06", "title": "Преображение Господне е"}
{"url": "http://www.bnews.bg/article/262652-kevork_kevorkyan_vsichki_chumi", "text": "\n ВСИЧКИ ЧУМИ \r\nЧумата не е една, това е ясно. \r\nСега свинската е на мода, върши и добра работа - прикрива другите. Има и по-опустошителни между тях. \r\nНай-гадната от чумите поразява Паметта. \r\nКъде са сега телевизиите, да си повторят репортажите за оградата, която властите набързо сковаха срещу очакваното свинско нашествие от Румъния? \r\nСякаш „Кръжокът Сръчните Леваци“ я направи. \r\n\r\n Свинете направо са умрели от смях. \r\nЧумави свине ни се надсмиват – но ние от нищо не се страхуваме, всичко все дялкаме през пръсти - Ела Чумо, та ни чумосай. Или - дочумосай. \r\n\r\n Гледайте свинската ограда - и мислете за другата. \r\nТя изяде 150 пъти повече пари и също няма да може да спре другите Орди, ако на Турския Султан му скимне да ги пусне насам. \r\n\r\n Опитни хора казваха, че свинската ограда е направо безсмислена - такава, каквато я правят. \r\nХора с Чумави Мозъци изобщо не им обърнаха внимание. \r\nА броят им във всевъзможните институции застрашително расте. \r\nНаричат ги „калинки“, колкото да ги оневинят, да им придадат някаква приемлива невинност, която те изобщо не притежават. \r\nТе са си едни нерези на некомпетентността. \r\n\r\n Тяхната популация стремително нараства - дори всичко друго да е в криза, тяхната реколта все ще бъде рекордна. \r\nЧумавите обитават и се чувстват прекрасно в една карантинна зона, предназначена само за такива като тях. Оградата й, за разлика от другите, е непреодолима. \r\nАко не си Чумав, нямаш място в Зоната. \r\n\r\n Така, през годините на Прехода, бяха елиминирани най-ценните ни умове, хората с надежден опит, също и най-работливите, те пък направо се изнесоха - където им видят очите, но по-далеч от Зоната. \r\n\r\n Тъй - Свинската Чума е ясна. Обаче другите - какви ще ги дъвчим, например, след новите изборни правила, как ще преглътнем тази пък чума? \r\n\r\n Спомнете си, каква врява вдигнаха някои срещу партийните субсидии - това беше може би най-недалновидната, дори коварна акция в годините на Прехода. \r\nТова е и най-голямата услуга, правена някога на ББ. \r\nЖивков и Симеон едновременно да му бяха кадили тамян, пак нямаше да постигнат този ефект. И отстрани изглежда, сякаш всичко се е случило без неговото участие. \r\n\r\n Какво друго, освен съжаление събуждат у вас някои бивши партийни величия - днес аутсайдери, които само ломотят по телевизиите. \r\nЕто така ще изглеждат всички партии само след година-две, лишени от държавната субсидия - те и сега са на командно дишане. \r\nМалко по-късно и „червените“ ще се докарат до това дередже. \r\n\r\n ББ ще си остане сам, и за да не му е скучно, ще си произвежда по една-две партийки за лично и временно ползване, нещо от рода на македонските войводи - които и сега нито са македонски, нито са войводи. \r\n\r\n Някои екзалтанти, сякаш цял живот бяха нагъвали чумаво свинско, с един замах хвърлиха партиите в пастта на Забравата. \r\nСлави Тр. доста мелодраматично/протяжно се разделя с шоуто си - но с акцията си преди време за субсидиите се раздели и с политиката, още преди да е пристъпил в нея. \r\n\r\n Властта охотно възприе/хапна тази чумава идея - и остави Политиката в ръцете на Сметалата/Чорбаджиите. \r\nТе пък трудно ще допуснат пръкването на нов „месия“, освен ако не е някакъв завършен кекльо/техен. \r\nМесия с наложен платеж. \r\n\r\n С една дума, вече Буров, а не слугата, ще държи балтона на госта, когато го изпращат. Това било специален знак на Буров към слугата, въпросният гост повече да не припарва в дома му. \r\nИграта с партийните субсидии е такъв знак - гостите да се ометат, слугите - също, край на представлението, прекарани сте. \r\nХората повече няма и да чуят за вас, какво остава да ви гласуват доверие - пък и отдавна не казвате на простолюдието нищо смислено. \r\nНяма да имате пари да се обръснете, какво остава да ви имат за нещо сериозно. \r\n\r\n И когато това се случи, ще видим, кой ще си признае, че е автор на Погрома, на Чумата по Изборите. \r\n\r\n Всеки геноцид неизбежно прави по-симпатични жертвите си, свинският не е изключение. Чухме по телевизията потресаващи изповеди за привързаност и обич към тия животни. \r\nСега пък се оказа, че българинът обича прасето си, повече отколкото самия себе си. \r\nКак тогава да се стресне от клането над партийните субсидии - а и сред драматичното квичене на любимците си изобщо няма да има време да се замисли. \r\n\r\n Поканиха Чумата да тръшне прасето - а той да мисли. \r\nВсички да вървят на чумавата си майна - това би измислил, ако имаше време да мисли. \r\n\r\n Покрай голямото свинско клане изплува един мътен израз – „Задният двор“ - това е мястото, където нашите клетници отглеждат своите питомци. Властниците бързо усвоиха този лаф, без да си дават сметка, че колкото пъти споменават „задния двор“, толкова пъти подсещат публиката, че и предният ни двор не е кой знае колко приветен. \r\nНикой не знае, кога ще напуснем задния двор на Европа и дали това изобщо ще се случи. \r\n\r\n В „задният двор“ често виждаме мизерия неописуема - обаче хората някак трябва да оцеляват, заклещени в мъката си. \r\nКак да обясниш на Чумавите Мозъци, какво, всъщност, се случва, когато един мъж предлага да вземат неговия живот, а не този на прасето му. \r\n\r\n А Чумавите още по-малко разбират, какво предстои да се случи. \r\n„И аз съм болен - крещеше мъжът - и мен ли ще ме убиете“? \r\nКакво можеш да отговориш на този човек и възможно ли е това изобщо? \r\n\r\n А той вече е убит, заедно с още стотици хиляди. \r\nИ това ли ще се опитате да скриете? \r\nСега, когато рухват всякакви предпазни огради, включително и тази на НАП, тайните на „задния двор“ най-малко могат да бъдат опазени. \r\n\r\n Но ще се опитат, понеже, както казваше един автор - „Душите им са изтънели като струйка дим“. \r\n\r\n *** \r\nУТОЧНЕНИЕ \r\nУважаеми приятели, ТОВА е моята страница – всички други страници, блогове и пр., които използват името ми или мои фотоси, нямат нищо общо с мен. \r\n*** \r\n\r\n \r\n\r\n   \r\n \n\t\t\t\t\t\t", "date": "2019.08.06", "title": "Кеворк Кеворкян: ВСИЧКИ ЧУМИ"}
{"url": "http://www.bnews.bg/article/262661-globa_do_5_hilyadi_leva_za_vlogara_organiziral_masovoto_izkachvane_na_musala", "text": "\n Глоба до 5 хиляди лева грози влогър, който организира масово изкачване на връх Мусала. Походът се оказал в зона, в която не е разрешено струпването на много хора. \r\n\r\n „1500 души покориха Мусала с мен, а държавата иска да ме глоби\". Това е заглавието на клипа, който известен влогър разпространи в социалните мрежи. Той организира група хора, с които заедно покори връх Мусала. Оказва се обаче, че това е в нарушение на закона.   \r\n\r\n „Казах, че няма да се разпиша за никакви документи и излязох навън да разкажа на хората, те се чудеха какво става и защо ме привикват в заслона и им казах -  така и така, искат да ме глобяват за това, че сме дошли на Мусала. След като излязох аз навън пред хората, момчетата се скриха. Изчезнаха просто и яко дим\", разказва влогърът. \r\n\r\n От парк „Рила\" имат друга версия. \r\n\r\n „Въпросният господин се е държал изключително грубо, не е оказал никакво съдействие, позволил си е да обижда и парковата охрана”, казва пък Красимир Андонов,  директор на дирекция Национален парк „Рила\" \r\n\r\n Слави е изпратил писмо до няколко институции и е предупредил за похода. Твърди, че няма отговор. От парк Рила обясниха, че са забранили събитието. \r\n\r\n „Самата пътека е зона за интензивен туризъм, от хижата нагоре е зона за ограничаване на човешкото въздействие. А самият връх Мусала - през него минава резерватната зона на централен рилски резерват. Такова масово мероприятие е в нарушение за плана за управление. Съответно му написахме, че не е допустимо в този район да се струпва такава голяма група от хора”, обяснява Красимир Андонов. \r\n\r\n „Реших да се погрижа за сигурността на тези хора, като от собствения си джоб платя професионални планинари, водачи, планинска спасителна служба също дойде с нас”, разказва пък Слави. \r\n\r\n Парк „Рила\" ще състави акт и наказателно постановление на влогъра. \r\n\r\n „Глобите за физически лица са от 500 до 5000 лева, колко ще преценя... Ще преценя допълнително. По-скоро ще е към максимума”, казва директорът на дирекция Национален парк „Рила\". \r\n\r\n Слави Панайотов е решен да обжалва санкцията. \r\n \n\t\t\t\t\t\t", "date": "2019.08.06", "title": "Глоба до 5 хиляди лева за влогъра, организирал масовото изкачване на Мусала"}
{"url": "http://www.bnews.bg/article/262670-barekov_slavi_trifonov_e_podloga_na_boyko_borisov", "text": "\n Шокираща теза за политическата битност на шоумена Слави Трифонов заяви пред ПИК бившият евродепутат и лидер на \"Презареди България\" Николай Бареков по повод новината, че водещият прави партия и ще се бори за държавната власт. \r\n\r\n Според Бареков, който също слезе от екрана, за да влезе в политиката, зад учиндолеца стоят солидни пари, плащани от задкулисието, а целта на създаването на проекта била да се бетонира статуквото на ГЕРБ и ДПС.  \r\n\r\n Вижте какво още каза Бареков накратко пред ПИК и очаквайте утре само във вестник \"Ретро\" разбиващ и подробен анализ по темата.  \r\n\r\n - Г-н Бареков, в интервю за колегите ни от вестник \"Ретро\", което ще излезе утре, изказвате интересна теза за политическото битие на бъдещия партиен проект на Слави Трифонов - че зад него стоят ГЕРБ и ДПС? Имате ли конкретни данни и защо смятате така? \r\n\r\n - Това са двете единствени мощни партии в България и те контролират цялата медийна действителност и цялата икономика в страната. Това е напълно разбираемо. Какво в тази държава може да се случи без благословията на ГЕРБ и на ДПС?  \r\n\r\n ГЕРБ вече 10 години управлява и всички държавни структури са нейни. А ДПС е партньорът в сянка, без който ГЕРБ няма да може да управлява.  \r\n\r\n Всичко това е очевидно.  \r\n\r\n Както виждате и патриотите се разпаднаха. \r\n\r\n - Но самият Слави Трифонов обяви, че е срещу тях, че е борец срещу статуквото, как така те ще го подкрепят?  \r\n\r\n - Слави Трифонов е една подлога, както знаем всички, и то на мутрите.  \r\n\r\n Да си подлога на ГЕРБ и ДПС е политическа квалификация. Ние много често казваме това с моите партньори за патриотите. Но това не е обида, а политическа квалификация.  \r\n\r\n Докато при Слави Трифонов е различно - той е човекът, който свиреше на ушенце на мутрите. Беше близък с Илия Павлов, а знаете, че Васил Илиев го убиха на път за вечеря със Слави. Знаем, че е бил на повикване при Жоро Илиев и като има някакъв купон, му свирват и той отива да ги забавлява. Това са очевидни неща. \r\n\r\n Другото, което съм разказвал, вече от лични спомени е, как, когато ние с г-н Борисов сме пиели кафе на НДК, Слави Трифонов е носил кафетата, само и само да е на масата с Бойко Борисов.  \r\n\r\n - А сега защо смятате, че е в добри отношения с премиера, наясно ли е той за какво се гласи Трифонов?  \r\n\r\n - Да, абсолютно е наясно. Той даже според мен се забавлява с тези напъни. \r\n\r\n Борисов рядко намира свободно време и не му е лесно, защото държавата се тресе от криза в криза - то не бяха чуми, не бяха какви ли не кризи и той се оправя с всичко. Борисов е работохолик и постоянно е зает и не почива, освен докато спи. Но ако намери един час на ден, според мен се забавлява с проекта на Слави Трифонов. \r\n\r\n - Заваблява се с напъните му или са в договорка?  \r\n\r\n - Не може да бъде в договорка Слави Трифонов с Бойко Борисов. Слави може да бъде в подчинена позиция спрямо Борисов. Да го кажем политически - Слави го играе момче на повикване на Борисов.  \r\n\r\n - Такъв иска да стане или е сега?  \r\n\r\n - Такъв е и в момента.  \r\n\r\n - А каква е тогава ролята на ДПС, за която говорите?  \r\n\r\n - Има чувствителни сектори в държавата, които се държат от ДПС и в които ГЕРБ нямат участие - икономиката, например. А Слави Трифонов очевидно е добре захранен финансово. За да правиш партия и да пускаш реклами по вестниците, което е доста скъпо, значи някой ти дава пари.  \r\n\r\n Един въпрос искам да задам чрез ПИК - дали НАП и Сметната палата ще се поинтересуват откъде Слави Трифонов намира пари да си плащат рекламите по медиите на проекта? Наскоро излезе една негова реклама в \"Труд\", който не е евтин вестник и е със скъпа реклама. Слави ще ги отчете ли някъде тези пари като партия? \r\n\r\n - След като е решил да влиза в политиката, ще трябва всичко да му е публично и вероятно ще има и такава ревизия. Но как ще се извърши тя, след като около фирмите му има и офшорки?  \r\n\r\n - Това е един много добър и е големият въпрос около Слави Трифонов. Той винаги е живял на широко и разточително. От моя скромен, но поучителен личен опит в политиката, искам да му кажа, че сега той ще трябва да се отчете за всяка една стотинка, която е харчил назад във времето.  \r\n\r\n И да му припомня, че хора като Бойко Борисов и като мен бяха проверени из основи 10 години назад и повече.  \r\n\r\n Това не е никак приятна история, още повече като виждаме хората в НАП как работят и не бих казал, че много компетентно правят проверките си. Трифонов ще трябва да мисли какви доходи и как ще доказва.  \r\n\r\n Важно е обаче също някой да подаде сигнал.  \r\n\r\n Ето аз например се интересувам защо навремето \"Протестна мрежа\" подадоха сигнал за Бойко Борисов, за Пеевски и за мен. А сега не подават за Слави Трифонов.   \r\n\r\n - В някакви връзки ли са?  \r\n\r\n - Вероятно не подават, защото Христо Иванов, по прякор Пинокио, е чест гост в неговото студио. И може би има конфликт на интереси и търговия с влияние от страна на Слави Трифонов. Той използва ефира на Би Ти Ви, за да кани гости, които да плюят неудобните нему политици, включително мен, и ГЕРБ, и ДПС, а пък самият той след това си купува индулгенция.  \r\n\r\n И Христо Иванов, който написа един некадърен сигнал срещу мен в прокуратурата, сега мълчи. Явно не се притеснява, че Слави Трифонов влиза с някакви мафиотски пари в политиката.  \r\n\r\n А иначе цялата \"Протестна мрежа\" е на заплата в държавата, да ви кажа. Те ГЕРБ си я купиха.  \r\n\r\n - А как ще коментирате факта, че хората около президента Румен Радев остро скочиха срещу политическите напъни на Трифонов - и жена му Десислава, и съветникът му Александър Маринов, и бившият му говорител Иво Христов?  \r\n\r\n - Знаем, че г-жа Радева е работила в \"Шоуто на Слави\" и вероятно самата тя знае какъв е капацитетът на Слави да прави политика.  \r\n\r\n То се видя и от това, което той публикува като политическа програма, тъй като половината от идеите му са откраднати от \"България без цензура\" през 2014 г. Това е например идеята за прекия избор на градски ръководители на прокуратурите и МВР.  \r\n\r\n Само че да избереш в град като Пловдив кой ще е прокурор и шеф на МВР, е лесно, защото хората ги познават.  \r\n\r\n Но ако трябва да правиш генерална кампания в цялата страна, както е според вопиющата глупост, която той предлага, това означава, че ще настъпи тежка профанизация на политиката в България.  \r\n\r\n Той иска да въведе нова власт в държавата, която да е облечена от народа във власт, по-голяма от тази, която има премиера, шефа на парламента и президента. Това, освен че няма как да се случи без промяна в Конституцията през Велико Народно събрание, е и опасно и е промяна в държавното устройство.  \r\n\r\n В България има законодателна, изпълнителна и съдебна власт. А сега Трифонов иска да въдеде прокурорска република. Представяте ли си, ако главният прокурор бъде избран от целия народ и му хрумне да въведе например полицейски режим в държавата, кой ще го спре?!  \r\n\r\n Слави Трифонов е профан и това трябва да е ясно на хората. Това, което прави е идиотско и ще разруши държавата. Разбирам тезата му, че няма такава държава, но все пак България я има и тя е конституционна държава.  \r\n\r\n - Реалистично ли е според вас влизането му в парламента, защото е едно да се слуша музиката му и да се ходи по концерти, а съвсем друго да се гласува... \r\n\r\n - За жалост не мисля като вас и смятам, че има достатъчно простаци в България, които за жалост ще гласуват за него и това не са малко хора. И за жалост те ще бъдат отново излъгани. Те ще гласуват за някой, който се представя за алтернатива на цялото статукво, а всъщност той ще бетонира завинаги във властта партиите на статуквото - ДПС и ГЕРБ. И БСП бих сложил, но те са в тежка криза в момента и не бих ги сложил.   \r\n \n\t\t\t\t\t\t", "date": "2019.08.06", "title": "БАРЕКОВ : Слави Трифонов е подлога на Бойко Борисов"}
{"url": "http://www.bnews.bg/article/262658-priklyuchva_zagrobvaneto_na_blizo_60_000_praseta_v_rusensko", "text": "\n Приключва евтаназията в два от трите свинекомплекса в Русенско, засегнати от африканската чума. В петък са загробени и последните от 17 хиляди прасета в Николово, а днес на финала са дейностите от фермата в Бръшлен с 40 000 животни. \r\n\r\n Между селата Българско Сливово и Драгомирово зад царевичните ниви се намира и площадката определена за загробване. Теренът е одобрен, но достъпът до там е ограничен. Трябва да бъдат загробени 17 500 прасета. \r\n\r\n Площта е подготвена, но се бавят изкопните дейности. Изкопани са само два трапа, а по преценка на епизоотичната комисия ще са нужни 7-8. \r\n\r\n В Николово и Бръшлен се извършва усилена дезинфекция, за да могат да започнат работа възможно най-скоро. Нови прасета могат да влязат там най-рано след 6 месеца. \r\n\r\n „Зависи от нас вече колко бързо ще успеем да измием, качествено, да почистим, да дезинфекцирам”, каза д-р Христо Стойков, ветеринарен лекар на Свинекомплекс – Бръшлен. \r\n\r\n А в Голямо Враново с хиляди прасета минават по този път тепърва. \r\n \r\n„В Свинекомплекса Голямо Враново умъртвяването и загробването започна в събота, продължава и към момента. Около 3000 са животните до вчера”, обясни д-р Георги Дяков, директор на ОДБХ-Русе. \r\n\r\n Властите успокояват, че няма опасност за населението в близост до Сливо поле, където са два от терените за загробване на животни.  \r\n \r\n„На първия терен, където вече е приключила работа, е ограден и има съответна табела. Там, където още продължава, полицията охранява, докато се направи оградата, живата охрана продължава”, заяви Михаил Чиликов, зам.-кмет на Сливо поле. \r\n\r\n Трите ферми ще получат компенсация от държавата за загробване и дезинфекция от общо милион и половина лв.  \r\n \r\nОт вчера до днес в Българско Сливово са умъртвени 2000 прасета. Заради бавните темпове община Свищов обяви бедствено положение. \r\n\r\n \"Не търсим финансовата помощ. Търсим експедитивно бързо да загробим животните, за да не предизвикаме някакви проблеми относно високите температури”, обяви Генчо Генчев, кмет на община Свищов. \r\n \r\nТеренът отговаря на изискванията. Заради липса на достатъчно техника обаче изкопите се бавят.  \r\n\r\n \"Вероятно ще се наложи и повторно третиране на мястото, обиколки и така”, смята Стефан Димитров, координатор в епизоотичната комисия. \r\n \r\nХората съдействат на полицията. Както преди година, когато доброволно са премахнали прасетата си. В района очакват помощ и от армията. \r\n\r\n В Свищовско се надяват да приключат с евтаназията до края на обявеното бедственото положение, до 11 август. \r\n \n\t\t\t\t\t\t", "date": "2019.08.06", "title": "Приключва загробването на близо 60 000 прасета в Русенско"}
{"url": "http://www.bnews.bg/article/262654-kitay_kam_sasht_nyama_da_stoim_sas_skrasteni_ratse", "text": "\n Китaй прeдупрeди CAЩ дa нe рaзпoлaгaт рaкeти в Aзиaтcкo-тихooкeaнcкия рeгиoн и призoвa cтрaнитe oт рeгиoнa, пo-кoнкрeтнo Япoния, Южнa Кoрeя и Aвcтрaлия към \"прeдпaзливocт\", прeдaдe Фрaнc прec \r\n                                    \r\n\"Китaй нямa дa cтoи cъc cкръcтeни ръцe и щe бъдe длъжeн дa прeдприeмe oтвeтни мeрки, aкo CAЩ рaзпoлoжaт рaкeти cъc cрeдeн oбceг в тaзи чacт нa cвeтa\", кaзa прeд журнaлиcти гeнeрaлния дирeктoр нa дирeкциятa зa кoнтрoл нaд въoръжeниятa към външнoтo миниcтeрcтвo Фу Цун. \r\n                                    \r\n\"Призoвaвaмe нaшитe cъceди дa прoявят прeдпaзливocт и дa нe пoзвoлявaт нa CAЩ дa рaзпoлoжaт рaкeти cъc cрeдeн oбceг нa тяхнa тeритoрия. Cмятaм, чe тoвa e мнoгo вaжeн cигнaл, кoйтo бих иcкaл дa изпрaтя нa нaрoдитe нa Япoния и Южнa Кoрeя. Тoвa ce oтнacя и зa други държaви, нaпримeр Aвcтрaлия\", кaзa Фу. \r\nМиниcтърът нa oтбрaнaтa нa CAЩ Мaрк Ecпър зaяви нa cрeщи пo cигурнocттa прeз уикeндa в Aзия, чe иcкa дo някoлкo мeceцa рaзпoлoжи кoнвeнциoнaлни рaкeти cъc cрeдeн oбceг в рaйoнa. Тeзи рaкeти щяхa дa бъдaт зaбрaнeни пo cилaтa нa Дoгoвoрa зa ликвидирaнe нa рaкeтитe cъc cрeдeн и мaлък oбceг oт 1987 г. \r\nТoй oбaчe изтeчe в пeтък, a Вaшингтoн кaзa, чe ce oттeгля oт нeгo, зaщoтo Руcия гo нaрушaвa - нeщo, кoeтo Мocквa oтричa. \r\n \n\t\t\t\t\t\t", "date": "2019.08.06", "title": "Китай към САЩ: Няма да стоим със скръстени ръце"}
{"url": "http://www.bnews.bg/article/262655-uvolniha_meditsinskata_sestra_organizirala_protestite_i_ya_obviniha_v_lazha", "text": "\nУволнена от болница \"Токуда\" медицинска сестра Мая Илиева, която е и организатор на протести на медицинските сестри, коментира че е уволнена дисциплинарно от болницата, защото се оказва неудобна. \"Бях председател на синдиката в тази болница\", обясни тя пред БТВ. \r\n\r\nСпоред нея, ръководството на Токуда е взело това решение, заради предизвиканите проверки, \"защото съм викнала различни институции, за да проверяват нередности\", инспекция по труда, НАП, икономическа полиция. \r\n\r\nСлед протестите от февруари ръководството пуска декларация в болницата, работещите да се разграничат от Илиева. \"Аз го разпространих в социалните мрежи и ефектът беше обратен, подкрепиха ме колегите\", допълва тя. \r\n\r\nЗа своето уволнение, Илиева пише във Фейсбук: \"От днес съм вече безработна медицинска сестра ... Защо? Защото вместо да се решават проблеми в тази болница, те решават да се отърват от неудобната - от оная \"лудата\", дето си позволява да им нарушава спокойствието, като им предизвиква проверки от страна на различни институции и си позволява да изисква от работодателя да спазва българските закони...\" \r\n\r\nПред БТВ тя обясни, че д-р Иван Кокалов, вицепрезидент на КНСБ и ръководител на синдикат здравеопазване и се обадил по телефона с думите \"да си затварям голямата уста защото ще се погрижи да не работя повече в Токуда\". По-късно на среща с премиера Борисов той дори казва че не я познава и не знае коя е, допълва тя. \r\n\r\nКокалов се включи по телефона в предаването и отговори, \"вижте въпросната госпожа продължава да ръси лъжи и съм казал на адвокатите си и ще я съдя\", защото той управлява синдиката, а тя не идва на събрания. \"Вижте аз съм я защитавал, не е имало такъв разговор, лъже и ни заплашва мен и КНСБ\", че ще ги направи \"на бъз и коприва\" в социалните мрежи. \r\n\r\nКокалов добави, че централна подкрепа за протетсите няма, защото оставили по места да решават, а Илиева през социалните мрежи организирала нещата, което не било сериозно и не отишла официално при тях и да каже. \r\n\r\nВ отговор Илиева предлага с доктора да отидат на детектор на лъжата и да се види, кой лъже. \r\n\r\nОт Фейсбук, омбудсманът Мая Мнолова подкрепя Илиева и пише: \"Уволнили са Мая Илиева - вдъхновителката на протеста на медицинските специалисти и като човек, и като приятел, и като омбудсман не мога да приема абсолютно съчинените, съшити с бели конци, мотиви, с които това е направено... Ще продължа с всички законни средства да подкрепям както Мая, така и колегите й в абсолютно справедливите им искания\". \n\t\t\t\t\t\t", "date": "2019.08.06", "title": "Уволниха медицинската сестра, организирала протестите и я обвиниха в лъжа"}
{"url": "http://www.bnews.bg/article/262659-osnovna_prichina_za_katastrofite_po_moreto_e_otvlichane_na_vnimanieto_na_shofyorite", "text": "\n Отвличане на вниманието на шофьорите е основната причина за последните тежки катастрофи по морските ни курорти. В пика на лятото полицията предприема мерки като увеличава контрола по рисковите участъци. \r\n\r\n Най-натоварените трасета са отсечката Обзор - Бяла по пътя Бургас - Варна, отсечката Поморие - Ахелой - Слънчев бряг, както и пътят между Созопол и Приморско.     \r\n\r\n Именно на пътя за Приморско за два дни станаха две верижни катастрофи с над 10 пострадали, от които 4 бяха деца. По данни на Пътната агенция през август миналото лято по отсечката са минали 15 200 автомобила – едно от местата с най-тежък трафик в страната. \r\n\r\n От полицията обясниха, че засиленото присъствие не е с цел да се хванат нарушители на пътя, а да се осигури постоянният контрол и спазване на ограничения. \r\n\r\n Според органите на реда, последните инциденти са не толкова заради висока скорост, колкото заради понижено внимание на пътя. Затова съветват шофьорите, които тръгват на дълъг път, да определят предварително почивките по маршрута и да спазват по-голяма дистанция. \r\n\r\n Петък и неделя остават най-натоварените дни, уточняват от полицията. През следващия уикенд се предвиждат допълнителни мерки, за да няма нови инциденти \r\n \n\t\t\t\t\t\t", "date": "2019.08.06", "title": "Основна причина за катастрофите по морето е отвличане на вниманието на шофьорите"}
