{"url": "http://www.bnews.bg/article/264705-tri_pati_nad_normata_fini_prahovi_chastitsi_za_poslednoto_denonoshtie", "text": "\n През изминалото денонощие бяха регистрирани среднодневни превишения до три пъти над нормата от 50 мкг/куб. м на четири от петте градски станции. Прогнозата е концентрацията на ФПЧ в рамките на днешния ден да намалява. \r\n\r\n Във връзка с регистрираните превишения и днес продължават извънредни проверки за нерегламентирано горене на отпадъци от екипи на Столичен инспекторат, както и проверки на строителни и търговски обекти, и горене на отпадъци на открито. \r\n\r\n Последните дни са извършени над 60 проверки в София. От Столична община призовават гражданите, които се отопляват на дърва и въглища и имат възможност, да използват друг начин на отопление. \r\n\r\n През зимата около 40% от замърсяването на въздуха идва от битовото отопление на дърва и въглища. В дни с мъгла то се задържа в приземния слой и поради котловинния характер на релефа на София трудно се разсейва. \r\n\r\n Поради тази причина Столична община защити проекти за безплатната подмяна на печките на дърва и въглища на 20 000 домакинства в София. В момента се монтират и коминни филтри на домакинства, които използват твърдо гориво за отопление в районите “Красна поляна” и “Слатина”. \r\n \n\t\t\t\t\t\t", "date": "2019.12.08", "title": "Три пъти над нормата фини прахови частици за последното денонощие"}
{"url": "http://www.bnews.bg/article/264707-novo_zemetresenie_v_albaniya", "text": "\n Поредно земетресение е било усетено близо до Албания, този път с магнитуд 4,4 по скалата на Рихтер, показва справка в Европейския средиземноморски сеизмологичен център. \r\n\r\n Трусът е бил усетен в 00:14 часа местно време. Епицентърът му е бил на 18 километра южно от град Медова. \r\n\r\n Засега няма данни за сериозни материални щети. Трусът обаче е бил усетен и в Черна гора. \r\n \n\t\t\t\t\t\t", "date": "2019.12.08", "title": "Ново земетресение в Албания"}
{"url": "http://www.bnews.bg/article/264713-pristana_li_borisov_na_lakeite_na_prokopiev_koito_iskat_da_kontrolirat_vsichko_v_darzhavata", "text": "\n Умните и красиви жълтопаветници на Прокопиев си спретнаха среща с Борисов и поискаха да контролират прокуратурата в България? Добре, ама вас жълтопаветници и джендъри кой да ви контролира? Кой и как да контролира лицето Панов? Той да не би да е безгрешен? Кой и как да контролира решенията на съдии, приближени до ДеБъ и жълтопаветниците на Прокопиев, чрез които решения са съсипани стотици хиляди човешки съдби? Решенията на тези безпогрешни блюстители на \"правосъдието\", които освобождават убийци и престъпници рецедивисти? Не беше ли именно Борисов този, който изрече онази истинска фраза - \"Аз ги хващам, а те ги пускат!\". Да, тази фраза някак си естествено показа симбиозата между престъпния свят и българския съд. Пристана ли Борисов на лакеите на Прокопиев? Пристана ли Борисов на Каракачанов и Симеонов? Въобще не ви ли се струва, че всички тези много скоро ще управляват България и ще я грабят подобаващо!  \r\n \n\t\t\t\t\t\t", "date": "2019.12.08", "title": "Пристана ли Борисов на лакеите на Прокопиев, които искат да контролират всичко в държавата?"}
{"url": "http://www.bnews.bg/article/264708-zhena_postrada_pri_vzriv_na_gazova_butilka", "text": "\n Жена е пострадала при взрив на газова бутилка в сливенското село Чинтулово. Това съобщиха от ОДМВР - Сливен. Сигналът за инцидента е подаден на 7 декември в 11.42 часа в Оперативния център при РДПБЗН – Сливен. Съобщено е за взрив в газова бутилка с последвал пожар в къща в село Чинтулово на ул. „8-ми Март” 3, предаде Агенция \"Фокус\". \r\n \r\nПри произшествието е пострадала жена на 49 г., която е с изгаряния по главата и ръцете - около 9%. Тя е транспортирана и прегледана в ЦСМП – Сливен. \r\n\r\n Произшествието е ликвидирано от екип на РДПБЗН - Сливен с петима служители. Унищожено е домашно имущество. \r\n \n\t\t\t\t\t\t", "date": "2019.12.08", "title": "Жена пострада при взрив на газова бутилка"}
{"url": "http://www.bnews.bg/article/264704-v_nedelya_ni_ochakvat_po_visoki_temperaturi_i_poveche_slantse", "text": "\n В неделя ни очакват малко по-високи температури и повече слънчеви часове. \r\n\r\n Рано сутринта отново ще има мъгли и условия за заледявания. Шофирайте внимателно. \r\n\r\n Минимални температури: в София около 2°, над страната: между – 1° и 4°. През деня ще се повишат до 9 – 12 градуса. \r\n\r\n В планините 8 декември ще е ветровит, с променлива облачност и без валежи. Температурите ще достигнат максимални стойности между 0 и 6 градуса.  \r\n\r\n Новата седмица започва с ветровито време. Ще се заоблачи във вторник, а привечер преваляванията от дъжд над Западна България и Предбалкана ще преминат в сняг. \r\n \n\t\t\t\t\t\t", "date": "2019.12.08", "title": "В неделя ни очакват по-високи температури и повече слънце"}
{"url": "http://www.bnews.bg/article/264711-antani_ivanov_shte_pluva_za_medal_na_evropeyskoto_v_glazgou", "text": "\n Антъни Иванов се класира за финала на 200 м бътерфлай на европейското първенство в малък басейн в Глазгоу. \r\n\r\n Българинът завърши първи в третата серия с време 1:53,48 мин., като това му отреди шести резултат след най-добрите осем, които ще спорят за медалите в дисциплината. \r\n\r\n Най-бързо време в сериите даде руснакът Александър Харланов – 1:52,00 мин. \r\n\r\n Финалът е тази вечер от 20:05 ч. българско време. \r\n \n\t\t\t\t\t\t", "date": "2019.12.08", "title": "Антъни Иванов ще плува за медал на европейското в Глазгоу"}
{"url": "http://www.bnews.bg/article/264706-novi_stroezhi_i_bageri_po_chernomorieto", "text": "\n В разгара на зимата нови строежи на брега на морето предизвикват недоволство в социалните мрежи.  \r\n\r\n Строи се на метри от скалите в Синеморец. В края на седмицата разхождащи се край морето стават свидетели на изливането на бетон. \r\n\r\n В почивния ден проверяваме на място. Багерите ги няма, а работниците си тръгват при вида на камерата ни. \r\nПо телефона представител на инвеститора обясни, че са предвидени две вили, но разрешение за строеж от 2017 г. само за едната. \r\n\r\n Строежът на вилите е буквално на метри от една от скалните забележителности в Синеморец – Корабите. \r\nПроверка на общината е установила нередности при строежа. \r\n\r\n Теренът е в парк „Странджа” и защитена зона „Странджа”. Още няколко парцела в местността Поляните са получили положително становище от екоинспекцията в Бургас. \r\n\r\n Според природозащитници това е в нарушение, защото община Царево няма действащ Общ устройствен план. \r\n\r\n Те ще обжалват и решението за строеж на ресторант и магазин зад плажа край къмпинг „Градина”. Инвеститорът зарови строежа миналата зима при проверка, но е получил разрешение за нов.   \r\n \n\t\t\t\t\t\t", "date": "2019.12.08", "title": "Нови строежи и багери по Черноморието"}
{"url": "http://www.bnews.bg/article/264709-razkriha_koy_e_streletsat_ot_florida", "text": "\n ФБР официално идентифицира заподозрения за стрелбата във военноморската база в американския щат Флорида като младши-лейтенант от Кралските военновъздушни сили на Саудитска Арабия, пише вашингтонското издание The Hill, цитирано от „Фокус”. \r\n\r\n Според съобщение до медиите на ФБР стрелецът е бил Мохамед Алшамрани, младши-лейтенант от военновъздушните сили на Саудитска арабия, завършил Военноморското авиационно училище. \r\n\r\n В атентата бяха убити трима души, като в него загина и похитителят. Още няколко души бяха ранени. Президентът на САЩ Доналд Тръмп заяви, че е разговарял с краля на Саудитска Арабия Бин Салман, който го е уверил, че Рияд е много притеснен във връзка с инцидента. Тръмп добави, че Салман е казал, че „ще се погрижи за семействата“ и близките на жертвите от атентата. \r\n \n\t\t\t\t\t\t", "date": "2019.12.08", "title": "Разкриха кой е стрелецът от Флорида"}
{"url": "http://www.bnews.bg/article/264710-ochakvano_dzhoshua_bi_i_otsviri_kobrata_no_balgarinat_go_prizova", "text": "\n \"Поздравления за Антъни Джошуа и Еди Хърн за спечелването на титлата. С нетърпение очаквам да се бия с Антъни в следващия мач, както нареди Международната боксова федерация. Резултатът няма да е същия. Гарантирам\", написа Кубрат Пулев в профила си в туитър. \r\n\r\n Българинът е официален претендент на Международната боксова федерация, която има решение, че победителят от Джошуа - Пулев трябва да се бие с Кобрата в срок до 31 май догодина, или да освободи титлата. \r\n\r\n Минути след победата на Джошуа се намеси и Световната боксова организация. Тя даде срок от 180 дни на Антъни да договори мач с официалния претендент Олександър Усик, или отново да оваканти титлата. Срокът изтича на 4 юни. В момента англичанинът няма само пояса на Световния боксов съвет, който е при Дионтей Уайлдър. \r\n\r\n Самият Джошуа дори не спомена Пулев след победата си. \"Когато Уайлдър, Фюри, Усеик и Ортис са напълно готови, ще бъдат призовани. До този момент само ги уважавам и нищо повече. Не мислех много за тях, защото исках да се съсредоточа само върху Анди\", обясни Джошуа. \r\n\r\n Англичанинът тотално е надиграл Анди Руис. В 12 рунда той има 107 удара, докато мексиканецът е успял да го удари само 60 пъти. \r\n\r\n Единственият рунд, в който Руис е имал предимство е 8-ия, когато е записал 12 удара срещу 6 на Джошуа. Най-слабият рунд е бил петия, когато са нанесени само 6 удара и от двамата - пет за Джошуа и един за Руис. \r\n \n\t\t\t\t\t\t", "date": "2019.12.08", "title": "Очаквано Джошуа би и отсвири Кобрата, но Българинът го призова "}
{"url": "http://www.bnews.bg/article/264712-masov_boy_pred_noshtno_zavedenie_v_haskovo", "text": "\n Полицията разследва масово сбиване пред нощно заведение в Хасково. Сигналът за инцидента е подаден в 5,10 часа сутринта днес, съобщиха от ОД на МВР. \r\n\r\n По първоначална информация е възникнал скандал между две компании, който е прерастнал в меле. Пострадал е мъж, който е бил настанен в ортопедия с извадено рамо без опасност за живота. \r\n\r\n Четирима души са били доведени в полицията за изясняване на случая. \r\n \n\t\t\t\t\t\t", "date": "2019.12.08", "title": "Масов бой пред нощно заведение в Хасково"}
{"url": "http://www.bnews.bg/article/264703-studentite_praznuvat_dnes", "text": "\n На 8 декември българските студенти празнуват. \r\n\r\n Студентският празник се чества от 1903 г., когато се е отбелязвал 15-годишният юбилей на Софийския университет. \r\n\r\n Датата постепенно става празник на всички студенти в България. \r\n\r\n Академичният съвет на Алма матер решава да отдели патронния празник на висшето училище от общия на 8 декември и определя за свой официален празник 25 ноември – денят на патрона на университета – Св. Климент Охридски.  \r\n\r\n Официално 8 декември е обявен за неучебен ден и за празник на всички български студенти на заседание на Съвета на ректорите от 28 октомври 1994 г.  \r\n\r\n И тази година повечето младежи ще празнуват в зимните курорти. Над 20 000 студенти се съберат в Банско – всички хотели и механи са резервирани. \r\n \n\t\t\t\t\t\t", "date": "2019.12.08", "title": "Студентите празнуват днес"}
{"url": "http://www.bnews.bg/article/264701-borisov_darzhavata_shte_postroi_kolezha_kato_obshtinski_stadion_vidya_se_che_samuilov_ne_se_spravi", "text": "\n Стадион \"Христо Ботев\" ще бъде построен, защото съм обещал. Това заяви специално за \"Марица\" преди минути премиерът Бойко Борисов. \r\n \r\nЩе осигурим парите, но при едно условие – стадионът да е общински, каза Борисов. Премиерът уточни, че за да се случи това, сегашната концесия трябва да бъде прекратена. Припомняме, че според договора срокът за строителството на Колежа изтича на 13 март 2020 г. „Видя се, че собственикът на Ботев не можа да построи стадиона. Така е с бизнеса – ако хвърли 20 или 30 милиона, първи пита как ще си ги върне. Ясно е, че при сегашния интерес към футбола, това не може да стане от билетите“, коментира Борисов. \r\n\r\n „Нека изтече срокът по концесията, за да не се влиза в съдебни дела. После Общинският съвет трябва да вземе решение за строителството и да поиска помощ от държавата. Ще осигурим парите, а общината ще построи стадиона. После може да го отдаде на футболния клуб под наем. Това е единственият начин стадионът да стане с държавна помощ“, обясни премиерът. \r\n \n\t\t\t\t\t\t", "date": "2019.12.08", "title": "Борисов: Държавата ще построи Колежа като общински стадион. Видя се, че Самуилов не се справи! "}
{"url": "http://www.bnews.bg/article/264702-avtobus_i_kola_se_udariha_chelno_kray_slivnitsa", "text": "\n Автобус и лека кола се удариха челно на магистралата край Сливница снощи. \r\n\r\n Колата идвала от Сърбия, а автобусът пътувал за западната ни съседка. И двете превозни средства са със сръбска регистрация. \r\n\r\n Малко след Сливница колата се ударила челно в автобуса, а в автобуса отзад се ударил тир. \r\n\r\n Верижната катастрофа затрудни движението по пътя Сливница-Драгоман. По информация на пътници от автобуса шофьорът на леката кола, предизвикала катастрофата, бил пиян. \r\n\r\n Пиян бил и неговият спътник. Двамата не са пострадали тежко. Невредими са и пътниците в автобуса, които се прехвърлиха в друга кола, за да се приберат в Сърбия. \r\n \n\t\t\t\t\t\t", "date": "2019.12.08", "title": "Автобус и кола се удариха челно край Сливница"}
