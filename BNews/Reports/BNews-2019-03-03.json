{"url": "http://www.bnews.bg/article/257668-lavrov_nahoka_sdelkata_na_veka_na_tramp", "text": "\n\r\nРуският външен министър Сергей Лавров разкритикува остро \"сделката на века\", целяща разрешаване на конфликта между Израел и Палестина.  \r\n\r\nТой изтъкна, че не изключва, че инициативата на Вашингтон може да включва някои \"съмнителни размени\". \r\n\r\n\"Едностранните стъпки на САЩ оказват значително негативно въздействие върху положението в близкоизточното урегулиране. По едно време американският президент Доналд Тръмп обеща да положи всички усилия за разрешаване на палестинско-израелския конфликт\", отбелязал Лавров. \r\n\r\nРуският първи дипломат отбелязал, че Москва приветства \"добрите намерения\" в мирните преговори между Израел и Палестина, но иска \"конструктивно сътрудничество\", главно в четиристранен формат между Русия, САЩ, ООН и Европейския съюз. \r\n\r\nПо-рано тази седмица Тръмп обяви, че има шанс за мир между Израел и Палестина и че той ще е \"щастлив да може да го произведе\".  \n\t\t\t\t\t\t", "date": "2019.03.03", "title": "Лавров нахока \"сделката на века\" на Тръмп"}
{"url": "http://www.bnews.bg/article/257662-momichentse_i_mazh_postradaha_tezhko_pri_katastrofa", "text": "\n Тежка катастрофа е станала тази нощ към 2.40 ч. на пътя Бяла Слатина – Борован. \r\nЛек автомобил “Хонда Сивик” излязъл вляво извън пътното платно по посока на движението, паднал в крайпътна канавка и се преобърнал. При катастрофата са пострадали шофьорът на автомобила – 32-годишен мъж от Бяла Слатина, и шестгодишно момиченце, което пътувало с него. Мъжът е с опасност за живота, със счупени дясна ключица и долна челюст, и с охлузни рани на главата и лицето. Той е настанен за лечение в болница “Георги Странски” в Плевен. Детето е настанено във врачанската болница. Момиченцето е с комоцио и охлузни рани по краката и гръдния кош. \r\nПричината за пътния инцидент е несъобразена скорост при управлението на автомобила през нощта при остър десен завой, поясниха от Областната дирекция на полицията във Враца. За случая е уведомен дежурният прокурор. \r\n \n\t\t\t\t\t\t", "date": "2019.03.03", "title": "Момиченце и мъж пострадаха тежко при катастрофа"}
{"url": "http://www.bnews.bg/article/257666-protestite_sreshtu_srabskiya_prezident_aleksandar_vuchich_prodalzhavat", "text": "\nПротестите срещу сръбския президент Александър Вучич продължават.\r\n\r\nСнощното шествие в Белград събра хиляди.! \r\n\r\nМирното шествие отново издигна искания за оставка на държавния глава, медийни свободи и честен изборен процес.\r\n\r\nПротестите са подкрепени от около 30 опозиционни партии и формации от целия политически спектър. \r\n\r\nДемонстрации срещу Вучич се провеждат в десетки сръбски градове.  \n\t\t\t\t\t\t", "date": "2019.03.03", "title": "Протестите срещу сръбския президент Александър Вучич продължават"}
{"url": "http://www.bnews.bg/article/257669-mazh_e_s_opasnost_za_zhivota_a_dete_s_komotsio_pri_katastrofa_kray_byala_slatina", "text": "\n\r\nМъж е с опасност за живота след катастрофа, станала към 2.40 ч. тази нощ на пътя Бяла Слатина - Борован. При катастрофата е пострадало и момиченце, пътувало в колата. То е с комоцио, съобщи Нова телевизия. \r\n\r\nДвамата са пътували в лека кола \"Хонда Сивик\". Автомобилът се е преобърнал в канавка. При катастрофата са пострадали шофьорът на автомобила - 32-годишен мъж от Бяла Слатина, и шестгодишно момиченце, което пътувало с него. \r\n\r\nМъжът е със счупени дясна ключица и долна челюст, както и с охлузни рани на главата и лицето. Той е настанен за лечение в болница \"Георги Странски\" в Плевен. Пътувалото с него дете е настанено във врачанската болница. То има комоцио и охлузни рани по краката и гръдния кош. \r\n\r\nПричината за пътния инцидент е несъобразена скорост при управлението на автомобила през нощта при остър десен завой, поясниха от Областната дирекция на полицията във Враца. За случая е уведомен дежурният прокурор.  \n\t\t\t\t\t\t", "date": "2019.03.03", "title": "Мъж е с опасност за живота, а дете - с комоцио при катастрофа край Бяла Слатина"}
{"url": "http://www.bnews.bg/article/257671-dvaysetina_ultrasi_ot_vazrazhdane_oporochiha_praznika_na_vrah_shipka", "text": "\n Двайсетина привърженици на партия \"Възраждане\" със знамена, надписани с името на партията, стояха на стъпалата на паметника на връх \"Шипка\" и крещаха и дюдюкаха, докато се поднасяха венците. Те успяха да освиркат и оплюят венците на всички институции и партии, с изключение на тези на президента Радев, омбудсмана Мая Манолова и БСП.  \r\n\r\n Мая Манолова стоеше сред тях с усмивка. При официалните лица не се качи и лидерката на БСП Корнелия Нинова, въпреки че бе сред тях по време на словата на паркинга, отбелязаха наблюдателни участници в тържествата.  \r\n\r\n Зад крещящите като озверели ултраси партийни привърженици по-високо на стълбите стоеше лидерът на \"Възраждане\" Костадин Костадинов и диктуваше на хората си кога да викат \"Ууууу!\", кога \"Мафия!\", кога \"Оставка!\". Другите участници в тържеството негодуваха и викаха на хулиганите да млъкнат, но без успех. Откога \"Възраждане\" се управляват от БСП?\", попита един от присъстващите. Други му отговориха, че въпросната партия отдавна е патерица на БСП и дадоха примери как са съпровождали Корнелия Нинова при протеста на майките. \"Нищо чудно да направят коалиция на изборите и сега да си я отработват\", подхвърлиха зрители.                    \r\n\r\n      Читатели на вестника ни изпратиха снимките, възмутени от поведението на малката агитка. Те споделиха, че десетина от ултрасите са се качили на паметника още сутринта и са заели местата на стълбите, за да са в стратегическа позиция за поднасянето на венците. Явно всичко беше подготвено и координирано, разказаха ни информаторите ни.                                                                                                                                                                                       \r\n \n\t\t\t\t\t\t", "date": "2019.03.03", "title": "Двайсетина ултраси от \"Възраждане\" опорочиха празника на връх Шипка"}
{"url": "http://www.bnews.bg/article/257664-estontsite_glasuvat_za_parlament", "text": "\n Естонците гласуват днес за нов парламент. Право на глас имат почти един милион души, които ще изберат 101 депутати в Държавното събрание (Рийгикогу), предаде Асошиейтед прес. \r\n  \r\nДесет политически партии и 15 независими кандидати - общо 1099 кандидати, ще се борят за места в парламента. \r\n  \r\nГлавните претенденти са Центристката партия на премиера Юри Ратас, чиито привърженици включват и етнически руснаци, които са 25 на сто от населението в бившата съветска република; Партията на реформите, която се застъпва за либерална икономическа политика, и Социалдемократическата партия, която се съсредоточава върху социални и свързани с благосъстоянието въпроси. \r\nРатас е начело на коалиция, съставена от неговата Центристка партия, социалдемократите и консервативната партия \"Отечество\". \r\n  \r\nВсички партии са единодушни, че Естония е активен член на ЕС и твърд съюзник на Вашингтон, както и че НАТО е крайъгълен камък в политиката по сигурността на Естония. Но Русия запазва интереса си към делата във военната област и сигурността на Естония и балтийските й съседки, откакто трите републики се присъединиха към НАТО през 2004 г. \r\n\r\n Естония е една от водещите в прилагането на нови технологии европейски държави и през 2005 г. първа в света използва онлайн гласуване на национални избори. Сега около 26 процента от гласоподавателите гласуваха чрез правителствен сайт преди крайния срок 27 февруари. В деня на изборите не се гласува по електронен път. Кандидатите са обучени да обезопасяват страниците си в интернет, в случай на хакване, а естонските власти следят отблизо за фалшиви новини и дезинформация. \r\n  \r\nЕстонската избирателна комисия досега не е докладвала за опити от Русия или другаде за намеса в изборите, независимо дали чрез хакерски атаки, фалшиви новини или дезинформация. Миналата седмица Майкрософт каза, че Естония не е сред страните, атакувани от хакерска група с предполагаеми връзки с Русия преди изборите за Европейски парламент през май. \r\n \n\t\t\t\t\t\t", "date": "2019.03.03", "title": "Естонците гласуват за парламент"}
{"url": "http://www.bnews.bg/article/257667-radoslava_mavrodieva_e_evropeyska_shampionka_v_glazgou", "text": "\nЗлатен медал за България на европейското първенство по лека атлетика в зала, провеждащо се в Глазгоу, Шотландия. \r\n\r\nРадослава Мавродиева завоюва златото в тласкането на гюле с личен рекорд от 19.12 м. Втора остана водачката в европейската и световната ранглиста Кристина Шваниц от Германия с 19.11 м, а бронзът остана за унгарката Анита Мартон, която постигна резултат от 19.00 м. \r\n\r\nТака Мавродиева триумфира навръх Националния празник на България - 3 март. За нея това е трето участие на еврошампионата в зала. Гюлетласкачката ни е бронзова медалистка от 2015 г. в Прага и сребърна от 2017 г. в Белград.  \n\t\t\t\t\t\t", "date": "2019.03.03", "title": "Радослава Мавродиева е европейска шампионка в Глазгоу"}
{"url": "http://www.bnews.bg/article/257670-88_nelegalni_migranti_zaloveni_na_turskoto_egeysko_kraybrezhie", "text": "\n Най-малко 88 нелегални мигранти бяха заловени днес на турското егейско крайбрежие, предаде Анадолската агенция, като се позова на силите за сигурност. \r\n\r\n Група от 22 афганистанци, 17 иракчани и петима сирийци в гумена лодка бе задържана от силите на жандармерията край Чешме, окръг Измир, предаде БТА. \r\n\r\n При друга операция в егейския окръг Айдън също в гумена лодка бяха задържани 44 мигранти. \r\n\r\n Задържаните са предадени на окръжните дирекции по миграция. \r\n\r\n Шестима души пък са били задържани по обвинения в трафик на хора. \r\n\r\n Турция е основен маршрут за мигрантите, които се опитват да достигнат Европа, особено от 2011 г., когато започна сирийската гражданска война. По данни на министерството на вътрешните работи през 2018 г. в Турция са били задържани около 265 000 нелегални мигранти, предимно афганистанци, пакистанци, сирийци и иракчани. \r\n \n\t\t\t\t\t\t", "date": "2019.03.03", "title": "88 нелегални мигранти заловени на турското егейско крайбрежие"}
{"url": "http://www.bnews.bg/article/257663-vashington_i_seul_prekratyavat_savmestnite_si_voenni_ucheniya", "text": "\n Съединените щати и Южна Корея взеха решение да прекратят съвместните си командно-щабни учения \"Кий ризолв\" и полевите маневри \"Фоул ийгъл\" с цел ускоряване на процеса по денуклеаризация на Корейския полуостров. Това съобщи агенция Йонхап, като цитира южнокорейското министерство на отбраната, предаде ТАСС. \r\n  \r\nРешението е взето в телефонен разговор вчера между южнокорейския министър на отбраната Джон Кьон-ду и и. д. министър на отбраната на САЩ Патрик Шанахан. \r\nТози ход бе направен, след като американският президент Доналд Тръмп си тръгна с празни ръце от дълго очакваната среща на върха със севернокорейския лидер Ким Чен-ун във Виетнам, отбеляза ДПА. \r\n  \r\nПо думите на Тръмп Северна Корея иска пълно вдигане на санкциите, преди да започне ядреното си разоръжаване, а Пхенян отговори, че искането е било само за частично облекчение на санкциите. \r\n  \r\nМаневрите \"Фоул ийгъл\", които се организират основно през пролетта, всяка година предизвикват гнева на Северна Корея, която ги смята за генерална репетиция за нахлуване на нейна територия, отбеляза Франс прес. \r\n\r\n В миналото в двете учения участваха 200 000 южнокорейски и около 30 000 американски войници. \r\n \n\t\t\t\t\t\t", "date": "2019.03.03", "title": "Вашингтон и Сеул прекратяват съвместните си военни учения"}
{"url": "http://www.bnews.bg/article/257665-hilyadi_izkachiha_istoricheskiya_vrah_v_maglivoto_vreme", "text": "\n Мъглата и ниските температури не спряха българи от цялата страна да се качат на Шипка, за да отпразнуват там националния ни празник 3 март. Хората споделиха, че няма по-подходящо място за отбелязване на годишнините от Освобождението. Сред присъстващите имаше и много малки деца. \r\n\r\n Патриоти от клуб \"Традиция\" в Казанлък застанаха на почетен караул край паметника на свободата, облечени в опълченски униформи, с автентични шашки от Руско-турската освободителна война. Те качиха за пръв път на Шипка реплика на Самарското знаме, под което са се сражавали българските опълченци. От 11 ч. на площада под върха ще започне тържествена церемония по отбелязване на 3-ти март. Покъсно официалните лица ще поднесат венци и цветя на паметника. \r\n\r\n Известни български личности също изкачиха върха на празничния ден. \r\n\r\n \"Много се радвам, че Шипка ни обединява! Чувствам се много горда\". Това каза в ефира на \"Събуди се\" председателят на Народното събрание Цвета Караянчева от историческия паметник, до който се качи навръх националния ни празник. \r\n\r\n Всеки трябва да съпреживее този празник и, когато ни притисне ежедневието, да вадим тази искрица от сърцето си и да я изкарваме наяве. Трябва да вярваме, че можем да сме още по-добри\", каза още Караянчева. Тя призова и сънародниците ни зад граница да вярват, че занапред България ще се развива още по-добре. \r\n\r\n \"Трябва да се пази името \"България\", както навремето се е пазило. Това каза пред bTV певицата Валя Балканска, която е на връх Шипка за отбелязването на 141 години от Освобождението на България. \r\n\r\n \"Този народ се е борил и пролял кръвта си, за да сме днес тук с чистата съвест, че достойни българи са се борили и са придобили свободата\", категорична беше тя. \r\n\r\n \"Не трябва да навеждаме глава, защото българският народ е бил и ще пребъде\", каза още певицата. За празника тя пожела на българите здраве, повече разум, сила и кураж и да бъдем обединени.\" \r\n\r\n \"Това е тържество на българския дух - емблематично място на емблематична дата, за да почетем всички, отдали живота си за това да може ние днес да се наречем свободни\", заяви гайдарят Петър Янев. \r\n\r\n \"Ура патриотизмът\" е познато явление, но истинската свобода изисква тежък труд в продължение на цял живот\". Това каза пред bTV преподавателят по физика Теодосий Теодосиев, който е на връх Шипка за честванията по повод 3 март. \r\n\r\n Според него днес трябва да бъде нашият ден на благодарността към 30-те хиляди войници от императорската армия и опълченците, които са загинали. \r\n\r\n \"Всеки българин трябва да запали свещичка за упокой на душата на император Александър II, защото без неговото решение сега можеше да сме по-зле от кюрдите - 50 милиона кюрди нямат собствена държава\", отбеляза той. \r\n\r\n Златното момиче Ренета Камберова и победителят в последния сезон на \"Фермата\" Деян Каменов - Дидо от Д2, също посрещнаха националния празник на България на връх Шипка. \r\n\r\n \"За първи път съм тук на 3 март и наистина чувството е много специално. Чухме, че има хора, които са дошли специално от Германия и Канада, за да може да са тук и да бъдат част от този наистина велик празник за България. Респект към всички, които са дали живота си за това да бъдем свободни днес\", каза пред Антон Хекимян Ренета Камберова. \r\n\r\n Дидо пък сподели, че тази година за пръв път се качва на историческия връх. \r\n\r\n \"Това, което си мислех, докато се катерехме нагоре, беше, че хората са го правили със седмици, с месеци и са дали живота си за това ние сега да можем да се ползваме от свободата. Мисля, че в днешно време трябва да се мисли повече за духовното и по-малко за материалното\", каза рокаджията. \r\n\r\n Актьорите от \"Хъшове\" избраха да посрещнат националния ни празник на връх Шипка. \r\n\r\n \"Вече 15 години играем постановката на сцена. Повече от 90 000 души са гледали представлението през годините. Хората обичат да ни гледат, защото намират нещо, което трудно виждат в живота си и им липсва днес. Хъшовете носят чувство за жертвоготовност - нещо, което българинът е забравил\", каза в ефира на \"Събуди се\" актьорът Валери Йорданов. \r\n\r\n Актьорите от \"Хъшове\" избраха да посрещнат националния ни празник на връх Шипка. \r\n\r\n СНИМКИ ОТ ПРАЗНИЧНИЯ 3 МАРТ НА ШИПКА ВИЖТЕ В ГАЛЕРИЯТА НИ \r\n\r\n \"Вече 15 години играем постановката на сцена. Повече от 90 000 души са гледали представлението през годините. Хората обичат да ни гледат, защото намират нещо, което трудно виждат в живота си и им липсва днес. Хъшовете носят чувство за жертвоготовност - нещо, което българинът е забравил\", каза в ефира на \"Събуди се\" актьорът Валери Йорданов. \r\n\r\n Според Стоян Алексиев хъшовете в България в момента са българските актьори. Той допълни че, има духовен мост между хората на сцената и зрителите, които ги гледат. \r\n\r\n \"С годините изчезнаха вярата, надеждата и любовта между хората. Мислим само за себе си и това ни затваря. Трябва по-често да идваме на този връх, за да показваме почитта си към всички опълченци\", каза още Стоян Алексиев. \r\n\r\n За пета поредна година на националния празник старозагорци и гости на града ще тръгнат по пътя на свободата с шествието, което ще отнесе 300-метровото българско знаме до мемориалния комплекс \"Бранителите на Стара Загора\". 950 метра плат, пет жени и пет работни дни - така преди пет години в Стара Загора е ушито 300-метровото българско знаме. \r\n\r\n Оттогава досега на националния празник хиляди жители и гости на града съпровождат трикольора в 3-километрово шествие от центъра на града до мемориалния комплекс \"Бранителите на Стара Загора\". \r\n\r\n Станка Гочева Вълчева е една от петте жени, съшили 300-метровия български флаг. Всички обаче я наричат Райна Княгиня, защото няма седмица, в която да не е ушила поне едно знаме. \r\n\r\n   \r\n \n\t\t\t\t\t\t", "date": "2019.03.03", "title": "Хиляди изкачиха историческия връх в мъгливото време"}
{"url": "http://www.bnews.bg/article/257660-pravyat_stapki_kam_remontiraneto_na_pametnika_na_svobodata_na_vrah_shipka", "text": "\n 9 хиляди руски войници замръзват, част от тях загиват заради студа, докато охраняват Шипченския проход през зимата на 1877 година. \r\n\r\n Войниците са били все още с летните си униформи заради проблеми с логистиката. Историята описва дрехите им в студа – „тънка ледена кора”.   \r\n\r\n Това разказа в специалното издание на „Тази неделя” по случай 3 март д-р Чавдар Ангелов, директор на Национален парк-музей „Шипка-Бузлуджа”. \r\n\r\n По думите му Паметника на свободата на връх Шипка, който вече стои 85-години, се нуждае от цялостен ремонт. \r\n\r\n „Има хубави новини за него. След като миналата година успяхме да го нанесем на кадастралната карта, има акт за държавна собственост. В момента се изработва техническият паспорт на сградата, който вероятно до края на месец март ще бъде готов. От април-май нататък, мисля, че ще успеем да пристъпим към следващата важна крачка – разработването на самата проектна документация, инвестиционен проект и т.н.”, каза Ангелов. \r\n \n\t\t\t\t\t\t", "date": "2019.03.03", "title": "Правят стъпки към ремонтирането на Паметника на свободата на връх Шипка"}
{"url": "http://www.bnews.bg/article/257657-dnes_e_mesni_zagovezni", "text": "\n Днес е църковният празник Неделя месопустна, наричан още Месни заговезни. \r\n\r\n Месни заговезни е винаги в неделя - осем седмици преди Великден. Празникът получава названието си от традиционната вечеря с месни ястия, след която е забранено да се яде месо до края на Великия /Великденския/ пост. Думата \"заговезни\" идва от заговявам, започвам да постя. \r\n\r\n В съботата преди Месни заговезни е Задушница, когато се прави помен за мъртвите. Седмицата между Месни и Сирни заговезни се нарича Сирница, защото е подготовка за Великия пост. До Сирни заговезни трябва да приключат всички сватби, защото през Великия пост до вторник на Светлата седмица не се позволява венчаване. \r\n\r\n През тази година Великият пост, наричан още Света четиридесетница, започва от 11 март, понеделник, след Сирни Заговезни, които са на 10 март. \r\n \n\t\t\t\t\t\t", "date": "2019.03.03", "title": "Днес е Месни заговезни!"}
{"url": "http://www.bnews.bg/article/257659-za_peta_godina_na_3_mart_shestvie_s_300_metrovoto_balgarsko_zname_v_stara_zagora", "text": "\n За пета поредна година на националния празник старозагорци и гости на града ще тръгнат по пътя на свободата с шествието, което ще отнесе 300-метровото българско знаме до мемориалния комплекс „Бранителите на Стара Загора”. \r\n\r\n 950 метра плат, пет жени и пет работни дни – така преди пет години в Стара Загора е ушито 300-метровото българско знаме. \r\n\r\n Оттогава досега на националния празник хиляди жители и гости на града съпровождат трикольора  в 3-километрово шествие от центъра на града до мемориалния комплекс  „Бранителите на Стара Загора”. \r\n\r\n Станка Гочева Вълчева е една от петте жени, съшили 300-метровия български флаг.  Всички обаче я наричат Райна Княгиня,  защото няма седмица, в която да не е ушила поне едно знаме.  \r\n\r\n „Такова нещо до този момент не бяхме правили, толкова голямо знаме никога не се е шило”, категорична е Станка Вълчева.  \r\n\r\n Признава, че не е било лесно – заради спецификата, по която се шие трикольорът.  \r\n\r\n Всяка година, когато 300-метровото българско знаме събира хиляди около себе си в 3-километровия поход в Стара Загора, посветен на България и свободата, Станка Вълчева не сдържа емоцията си. \r\n\r\n „Когато видя това знаме в цялата му дължина, аз лично винаги заплаквам”, казва тя.  За Станка българите трябва да са обединени не само на 3 март, а всеки ден – да не забравят, че са българи, да не напускат страната си, защото могат да успеят и тук. \r\n \n\t\t\t\t\t\t", "date": "2019.03.03", "title": "За пета година на 3 март: Шествие с 300-метровото българско знаме в Стара Загора"}
{"url": "http://www.bnews.bg/article/257658-zasilen_trafik_po_patishtata_za_praznika", "text": "\n Хиляди българи ще се включат в тържествата в цялата страна по повод 141-вата годишнина от Освобождението. В същото време, не са малко и тези, които използват дългия уикенд, за да пътуват. \r\n\r\n Очаква се сериозен трафик, а заради промените в движението и ремонтите има риск от задръствания и инциденти. \r\n\r\n Винаги тръгвайте на път с достатъчно гориво, храна, вода и търсете актуална информация за обстановката, съветват от полицията. \r\n\r\n Движението на камионите над 12 тона по автомагистралите и най-натоваренитe пътища се ограничава от 14.00 ч. до 20.00 утре - 4 март, съобщиха от Агенция \"Пътна инфраструктура\". Целта е повишаване на безопасността и увеличаване на пропускателната способност на инфраструктурата в края на почивните дни. \r\n\r\n От Агенцията апелират шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата, посочват от пътната агенция. \r\n\r\n Временно е ограничено движението в изпреварващата лента на АМ \"Тракия\" при км 144 в посока Бургас поради ПТП. Това съобщиха от АПИ. \r\n\r\n Движението се осъществява в активната лента и се регулира от пътна полиция. \r\n\r\n   \r\n \n\t\t\t\t\t\t", "date": "2019.03.03", "title": "Засилен трафик по пътищата за празника"}
{"url": "http://www.bnews.bg/article/257651-prezidentat_na_alzhir_e_v_kritichno_sastoyanie_v_bolnitsa_v_zheneva", "text": "\n Президентът на Алжир Абделазис Бутефлика, който обяви, че ще се кандидатира за пети мандат и предизвика масови протести, е в критично състояние в болница в Женева, съобщи телевизионният канал Ал Майден, като цитира неназовани медицински източници. \r\nТелевизията твърди, че 82-годишният Бутефлика, който управлява Алжир от 1999 година, е бил откаран в Университетската болница на Женева вместо в болницата, която посещава редовно за рутинни медицински прегледи. На етажа, където е настанен, има засилени мерки за сигурност. \r\n„Бутефлика е в интензивно отделение и на никого не е разрешено да го посещава. Той е в критично състояние, почти в безсъзнание е“, е заявил източник пред телевизия Ал Майден. \r\nУниверситетската болница в Женева отказва коментар дали въобще президентът на Алжир се намира там. \r\nПрезидентските избори в Алжир са насрочени за 18 април, но и до момента опозиционните партии не могат да се договорят за общ кандидат. \r\n \n\t\t\t\t\t\t", "date": "2019.03.03", "title": "Президентът на Алжир е в критично състояние в болница в Женева"}
{"url": "http://www.bnews.bg/article/257649-navodneniya_v_kandahar_vzeha_20_zhertvi", "text": "\n Внезапните наводнения в афганистанската провинция Кандахар взеха най-малко 20 жертви, съобщава АФП. Стихията, предизвикана от проливни дъждове отнесе къщи и автомобили и потопи хиляди домове под вода. \r\n  \r\nДъждовете не са спирали от 30 часа като по улиците на град Кандахар нивото на водата е близо метър. Най-малко 10 души, включително деца, са обявени за изчезнали. По данни на местните власти наводненията са повредили тежко около 2000 жилищни постройки. Нанесени са и сериозни щети на инфраструктурата. \r\n\r\n Според заместник-губернатора на Кандахар Абдул Ханан Монийб наводненията са най-тежките в района за последните седем години. \r\n\r\n   \r\n \n\t\t\t\t\t\t", "date": "2019.03.03", "title": "Наводнения в Кандахар взеха 20 жертви"}
{"url": "http://www.bnews.bg/article/257648-141_godini_svobodna_balgariya", "text": "\n Днес честваме 141 години от освобождението на България от петвековно турско робство! \r\n\r\n Нека успеем да съхраним завета на дедите ни, да браним България и да бъдем достойни техни потомци! \r\n\r\n Нека носим българския непримирим дух навсякъде по света с гордо вдигната глава и никога не забравяме, че сме чеда на най- великия народ! \r\n\r\n Честит празник от екипа на БиНюз, скъпи сънародници! \r\n \n\t\t\t\t\t\t", "date": "2019.03.03", "title": "141 години свободна България!"}
{"url": "http://www.bnews.bg/article/257652-katastrofa_zatvori_za_kratko_trakiya_kray_plovdiv", "text": "\n Катастрофа затвори движението на автомагистрала \"Тракия\" тази сутрин при 144 километър в посока Бургас. \r\n  \r\nБлизо до град Раковски, малко след 7.00 часа сутринта, са се ударили ТИР и джип. На място бяха изпратени екипи на Бърза помощ, пожарна и полиция. За щастие, при удара няма пострадали. \r\n  \r\nДвижението беше ограничено до изтегляне на катастрофиралите превозни средства и се осъществяваше в активната лента. Малко преди 9.30 ч. движението при км 144 на автомагистралата беше възстановено, информираха от АПИ. \r\n \n\t\t\t\t\t\t", "date": "2019.03.03", "title": "Катастрофа затвори за кратко „Тракия“ край Пловдив"}
{"url": "http://www.bnews.bg/article/257661-balgari_po_sveta_se_hvashtat_na_horo_po_sluchay_3_mart", "text": "\n Българи в 16 държави, в повече от 30 града и над 50 села в България ще заиграят едновременно хоро на връх Националния ни празник 3 март. \r\n\r\n Мащабната патриотична проява е под знака на инициативата „Пробуждане с хоро”, организирана за четвърта поредна година от „Сдружение Азбукари” и „Българи за България”, съобщава БГНЕС. \r\n\r\n Освен в България, световната инициатива ще се проведе едновременно в Австралия, Англия, Аржентина, Белгия, Гърция, Испания, Италия, Малта, Молдова, Сърбия, САЩ, Украйна, Франция, Холандия, Шотландия. \r\n\r\n Основен домакин на събитието е паркът „Заимов” в София. Всеки, който желае да се присъедини към празненството, може да го направи от 12 до 16 часа. \r\n\r\n Паралелно с това организаторите са подготвили и два конкурса – за носии и за приготвяне на погача. \r\n\r\n Компетентно жури ще оцени народните носии на присъстващите на събитието в парка „Заимов”, а най-красивата и вкусна питка ще донесе на собственика си награда от 100 лева. \r\n \n\t\t\t\t\t\t", "date": "2019.03.03", "title": "Българи по света се хващат на хоро по случай 3 март"}
{"url": "http://www.bnews.bg/article/257656-zaloven_e_glavatar_na_neapolitanskata_mafiya", "text": "\n Италианската полиция арестува в Неапол главатар на неаполитанската мафия. Става дума за Марко ди Лауро, четвъртия син на боса Паоло ди Лауро и последния останал на свобода, предаде Франс прес. \r\n  \r\nМарко ди Лауро, на 38 години, бе арестуван, без да окаже съпротива. От 2006 г. за него има издадена европейска заповед за арест. Той бе втори в списъка с най-издирвани престъпници в Италия след сицилианския мафиот Матео Месина Денаро. \r\n  \r\nИталианският министър на вътрешните работи Матео Салвини приветства успеха на операцията. \"Нито минута покой за престъпниците\", каза той. \r\n \n\t\t\t\t\t\t", "date": "2019.03.03", "title": "Заловен е главатар на неаполитанската мафия"}
