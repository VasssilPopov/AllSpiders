{"url": "http://www.bnews.bg/article/260258-simens_i_irak_podpisaha_patna_karta_za_elektrifikatsiya_za_14_miliarda_dolara", "text": "\n Германският електротехнически концерн Сименс (Siemens) и представители на иракското правителство подписаха днес в Берлин документ за възстановяване на електроснабдяването в страната, съобщиха ДПА и ТАСС. Правителствената пресслужба на Германия излъчи подписването на сайта си. \r\n\r\n Премиерът на Ирак Адел Абдел Махди, който се срещна в Берлин с канцлера на Германия Ангела Меркел заяви, че изпълнението на всички предвидени етапи от \"пътната карта\" ще струват около 14 милиарда долара. \r\n\r\n Както съобщи по-рано в. \"Ханделсблат\", американската компания Дженерал електрик (General Electric) също е била един от кандидатите за електрифицирането на Ирак. Изданието отбелязва, че Меркел лично се е договорила с предишните управляващи в Ирак за германското участие в процеса. \r\n \n\t\t\t\t\t\t", "date": "2019.04.30", "title": "\r\nСименс и Ирак подписаха \"пътна карта\" за електрификация за 14 милиарда долара"}
{"url": "http://www.bnews.bg/article/260252-zavarzaha_martav_rozov_pelikan_za_paten_znak_kray_radnevo", "text": "\n Снимки със смразяваща гледка обикалят социалните мрежи - мъртъв розов пеликан, който е защитен вид, е завързан за пътен знак край Раднево. \r\n\r\n \"Петък, в навечерието на Великден. Мястото е входа на Раднево (от към Ст. Загора). Завързаната мъртва птица е розов пеликан. ЗАЩО?\", е написал във Фейсбук групата \"Истината за Раднево\" Георги Дулев, който е публикувал кадрите. \r\n\r\n От Центъра за спасяване на диви животни в Стара Загора са направили аутопсия на починалата птица. Открити са следи от изгаряне от електрически ток и това е вероятната причина за смъртта й, съобщи казанлъшката Press TV. \r\n\r\n Често имало такива инциденти на големи птици, които се блъскали в електропроводи. Защо обаче мъртвата птица е била вързана за пътния знак, няма обяснение. Според еколозите това е меко казано неадекватна постъпка. \r\n\r\n Десетки възмутени хора коментират под снимките с птицата, че само изрод може да извърши такава диващина. \r\n\r\n В България розовият пеликан е изключително рядък вид, включен в \"Червената книга\" като изчезващ вид. Единственото място за гнездене е резерватът \"Сребърна\", където има малка колония. \r\n \n\t\t\t\t\t\t", "date": "2019.04.30", "title": "Завързаха мъртъв розов пеликан за пътен знак край Раднево"}
{"url": "http://www.bnews.bg/article/260253-hakerskata_obshtnost_nabroyava_nyakolko_desetki_hilyadi", "text": "\n Хакерите в света са разпределени в 14 големи обединения, като общият им брой възлиза на няколко десетки хиляди, твърди изследване на компанията за сигурност Лаборатория Касперски, предава technews.bg. \r\n\r\n Най-много хакери се занимават с атаки срещу финансови институции, вкл. банки, компании от сектора и определени лица. Технологично най-подготвени пък са разработчиците на шпионски софтуер. \r\n\r\n Хакерите общуват помежду си в закрити форуми, достъпът до които не е лесен и струва пари. Вариант за влизане в общността е поръчителството от човек с репутация, но в случай на провал поръчителят го очаква сериозно наказание. \r\n\r\n Лаборатория Касперски твърди, че нейни служители имат достъп до хакерските форуми, като преди това са минали многогодишна подготовка. Акаунтите им са пазени внимателно, за да не бъдат блокирани. Работата често се състои в обучаване на сътрудници. \r\n\r\n От компанията поясняват, че не търсят конкретно никого, а просто изследват новите хакерски методи. От форумите може да се почерпи информация, която позволява оптимизиране на антивирусните продукти преди излизането им на пазара. \r\n\r\n В най-популярните полузакрити хакерски форуми пребивават хиляди потребители, а ежедневно в тях се появяват 20-30 нови теми. Напълно затворените форуми са място само за специалисти с определена репутация и обикновено не превишават 100 души. \r\n\r\n Хакерите с висше ниво на експертиза са няколкостотин в целия свят. Те търсят уязвимости от типа \"zero day\" и други, за които все още липсват кръпки. Специалисти от антивирусните компании често общуват с хакерите на конференции и други събития. \r\n\r\n Известни са 11 хакерски специализации. Така например, координаторите следят за всеки етап на операцията и реагират на промените, докато \"инсайдерите\" обединяват данни от компаниите. Операторите замитат следите от атаката, а т.нар. \"дропове\" обналичват парите или доставят данните. \r\n\r\n Разработката на злонамерен софтуер е доста печелившо занимание, коментират специалистите по сигурност. Но хакерите ентусиасти, действащи самостоятелно, останаха в миналото. Романтиката приключи, а хакерството днес е сериозен и печеливш бизнес. \r\n \n\t\t\t\t\t\t", "date": "2019.04.30", "title": "Хакерската общност наброява няколко десетки хиляди"}
{"url": "http://www.bnews.bg/article/260257-amerikanski_ucheni_sa_na_pat_da_sazdadat_test_za_hronichna_umora", "text": "\n Американски учени са на стъпка от създаването на биомаркер, с който чрез изследване на кръвта да се установява наличието на синдрома на хроничната умора - състояние на отпадналост и слабост, предаде Ройтерс. \r\n\r\n Учените от медицинския факултет на Станфордския университет са провели изследване сред 40 доброволци - половината здрави, а другата половина - страдащи от хронична умора. С помощта на изследвания на кръвта и наноелектронен анализ учените успели да измерят минимално изменение на имунните клетки и кръвната плазма и различната реакция спрямо солта. При здравите хора клетките оставали сравнително стабилни, а при болните - се образувал ясен клин. Описаният биомаркер правилно разграничил хората със споменатия синдром от здравите. \r\n\r\n Предполага се, че само в САЩ синдромът на хроничната умора (СХУ) или още миалгичен енцефаломиелит (МЕ) засяга около 2,5 милиона души, а по света те са около 17 милиона. Симптомите включват умора, болка в ставите, главоболие, проблеми със съня. Не е позната причината за заболяването, но страдащите от него остават години наред на легло или при лечение в домашни условия. \r\n\r\n \"Не знаем защо точно клетките и плазмата реагират по този начин и какво точно се случва. Но виждаме ясна разлика в начина, по който здравите клетки и засегнатите от синдрома на умората реагират на стрес,\" каза Рон Дейвис, професор по биохимия и генетика, който ръководи изследването. \r\n\r\n Други специалисти в областта предупреждават, че пътят до изобретяването на биомаркер за МЕ е още дълъг, тъй като два основни проблема остават нерешени: дали всеки биомаркер може да разграничи страдащите от МЕ и дали той измерва причината, а не следствието на заболяването, каза Саймън Уесли от Института по психология, психиатрия и неврология на лондонския Кингс колидж. \r\n \n\t\t\t\t\t\t", "date": "2019.04.30", "title": "Американски учени са на път да създадат тест за хронична умора"}
{"url": "http://www.bnews.bg/article/260254-pravitelstvoto_odobri_kandidaturata_na_balgariya_za_sedalishte_na_evropeyskiya_organ_po_truda", "text": "\n Правителството одобри кандидатурата на България за седалище на Европейския орган по труда, съобщи пресслужбата на МС. \r\n  \r\nОбсъждането на предложението за регламент на Европейския парламент и на Съвета за създаване на новата структура започна през март 2018 г. в рамките на Българското председателство на Съвета на Европейския съюз. \r\n  \r\nПредвидено е новият Орган по труда да обедини техническите и оперативните задачи на няколко съществуващи органа на ЕС - на Европейското бюро за координация на EURES, Техническия комитет за свободното движение на работници, Комитета от експерти по въпросите на командироването на работници и Европейската платформа за противодействие на недекларирания труд. \r\n \n\t\t\t\t\t\t", "date": "2019.04.30", "title": "Правителството одобри кандидатурата на България за седалище на Европейския орган по труда"}
{"url": "http://www.bnews.bg/article/260262-blizo_1400_narushiteli_sa_zasekli_inspektorite_na_tolkontrola_v_praznichnite_dni", "text": "\n Близо 30 000 автомобила са проверили инспекторите на Националното толуправление в празничните дни - от 25 до 29 април, включително, за платена винетна такса, съобщиха от управлението към пътната агенция. Установени са 1400 нарушители, като повече от половината от тях са чужденци. \r\n\r\n На нарушителите са наложени 1188 компенсаторни такси, от които 707 са на автомобили с чуждестранни регистрационни номера. Най-много компенсаторни такси са наложени на водачите на леки автомобили - 1119, като от тях 680 са на чужденци. Съставени са и 208 акта за установяване на административно нарушение. \r\n\r\n От 25 до 29 април, включително, са продадени 136 590 електронни винетки на обща стойност над 5,7 млн. лв. Най-много винетки са купени в първия почивен ден (26 април) - 38 432 за близо 1,6 млн. лв. От всичките продадени, 114 394 е-винетки са за леки автомобили, на стойност над 4,6 млн. лв., а съответно 22 196 е-винетки са купени за тежкотоварни превозни средства - за над 1 млн. лв. \r\n\r\n От 1 май 2019 г. колцентърът към Националното толуправление удължава работното си време. Хората ще могат да получават информация на номер 0700 10 876 всеки ден - от понеделник до неделя - от 8.00 до 20.00 часа. \r\n \n\t\t\t\t\t\t", "date": "2019.04.30", "title": "Близо 1400 нарушители са засекли инспекторите на толконтрола в празничните дни  "}
{"url": "http://www.bnews.bg/article/260250-otnovo_politsay_postrada_pri_mele_v_tsiganskata_mahala_v_shumen", "text": "\n Полицай е пострадал при скандал и побой в ромската махала в Шумен, съобщиха от Областната дирекция на МВР в града. \r\n\r\n Сигналът за скандал на ул. \"Седма\" с непосредствена заплаха от извършване на убийство, е приет на тел. 112 вчера в 20.30 часа.  \r\n\r\n Към ромската махала са насочени три полицейски екипа. След пристигане на място, униформените заварили група мъже да се бият. Предприели мерки за разделяне на участниците в побоя. Ситуацията била овладяна. Оказало се, че повод за възникване на скандала между съседи е силна музика. \r\n\r\n При изпълнение на служебните си задължения, докато разделя тълпата, е бил ударен 26-годишен полицай. Той е транспортиран в МБАЛ-Шумен, където е установено, че е с разтегнати връзки на глезен. \r\n\r\n Трима мъже на възраст 24, 25 и 39 години са задържани. За причиняване на телесна повреда на длъжностно лице е образувано досъдебно производство, уточниха от полицията. \r\n \n\t\t\t\t\t\t", "date": "2019.04.30", "title": "ОТНОВО! Полицай пострада при меле в циганската махала в Шумен!"}
{"url": "http://www.bnews.bg/article/260247-kevr_shte_tarsi_balans_mezhdu_tsenata_na_tok_i_parno", "text": "\n По-високите цени за парниковите емисии няма да повлияят на цените на парното и тока за бита. Това увери председателят на Комисията за енергийно и водно регулиране /КЕВР/ Иван Иванов в отговор на журналистически въпрос. \"Единствената промяна, която е налице, е обстоятелството, че цената на емисиите се увеличи. Но по никакъв начин това увеличение не може да бъде отнесено към цената за потребителите\", изтъкна Иванов. \r\n\r\n Преди няколко дни различните топлофикации в страната отправиха своите искания за нови цени. Увеличенията, които бяха заявени, бяха между 3 и 108 процента. Най-много поиска габровското дружество, което работи на въглища. Най-малко увеличение поиска \"Топлофикация-София\". Топлофикационните дружества, които произвеждат електрическата енергия по комбиниран начин, поискаха и голямо увеличение на произведения от тях ток. \r\n\r\n По думите на Иванов топлофикациите искат да прехвърлят всички тези задължения към крайните потребители. Той добави, че КЕВР в крайното си решение ще намери баланс, като няма да допусне една от двете енергии - топлинна или електрическа, да бъде допълнително фаворизирана за сметка на другата. \r\n\r\n \"За момента не е възможно по-високата стойност за емисии да повлияе и на цената на тока за бита\", категоричен бе председателят на КЕВР. \r\n \n\t\t\t\t\t\t", "date": "2019.04.30", "title": "КЕВР ще търси баланс между цената на ток и парно"}
{"url": "http://www.bnews.bg/article/260260-mvnr_ne_patuvayte_kam_shri_lanka_ne_sa_izkslyucheni_novi_bombeni_ataki", "text": "\n Министерството на външните работи повиши нивото на риск за пътуване в Шри Ланка, като предупреждава българските граждани да не предприемат пътувания до тази страна, както и във вътрешността й, освен в случаи на крайна необходимост. \r\n\r\n По информация на посолството ни в Делхи, независимо от тенденциите за постепенно нормализиране на ситуацията в Шри Ланка, прогнозите са този процес да отнеме значително време, информират от МВнР. Не е изключена и възможността терористични групи да се опитат да извършат нови бомбени атаки. \r\n\r\n Препоръчително е сънародниците ни в Шри Ланка да избягват места, в които се провеждат религиозни прояви, да проявяват предпазливост, ако са в близост до големи събирания на хора, протести или демонстрации, както и да следят информацията за актуалната обстановка в страната. \r\n \n\t\t\t\t\t\t", "date": "2019.04.30", "title": "МВнР: Не пътувайте към Шри Ланка, не са изкслючени нови бомбени атаки"}
{"url": "http://www.bnews.bg/article/260261-uchilishten_avtobus_katastrofira_mezhdu_aytos_i_karnobat", "text": "\n Училищен автобус е катастрофирал между Айтос и Карнобат, на разклона за село Чукарка. Няма тежко пострадали при инцидента, съобщава \"24 часа\". \r\n\r\n По непотвърдена информация рейсът се е ударил с лек автомобил и се е преобърнал. В автобуса е имало три деца от село Чукарка, но те не са ранени сериозно. Едното е отведено в болница за изследвания. По неофициални данни децата са от 8 и 9 клас. \r\n\r\n \"Детето не е пострадало, по-скоро е уплашено. Най-важното е, че няма ранени - нито от автобуса, нито от другата кола\", каза пред \"24 часа\" кметът на Айтос Васил Едрев. Той допълни, че трите деца учат в средищно училище \"Н. Вапцаров\" в Айтос и се извозват до домовете си с училищен автобус. \r\n\r\n Катастрофата е станала, когато рейсът е завивал към село Чукарка. От полицията тепърва ще уточняват какви са причините и кой е виновен за инцидента. \r\n \n\t\t\t\t\t\t", "date": "2019.04.30", "title": "Училищен автобус катастрофира между Айтос и Карнобат"}
{"url": "http://www.bnews.bg/article/260251-tramp_s_dela_sreshtu_2_banki_ne_iska_da_razkrivat_negovi_finansovi_danni", "text": "\n Президентът на САЩ Доналд Тръмп, неговата компания и три от децата му са завели дела срещу банките Кепитъл уан и Дойче банк, за да им попречат да предадат документи за него, поискани от комисии на Конгреса. \r\n\r\n Данните са били поискани от комисията за финансовите услуги и комисията по разузнаване на Конгреса, които разследват финансовите дела на президента, включително връзките му с Русия, предаде ДПА, цитирайки американски медии. \r\n\r\n Адвокати на Доналд Тръмп и децата му Доналд младши, Ерик и Иванка заявяват в иска, подаден вчера в Ню Йорк, че настояването за предаване на документите преследва политически цели, включително \"да тормози президента Доналд Тръмп, да рови във всички аспекти на личните му финанси и предприятия, в личната информация на президента и семейството му и да издирва всички материали, които могат да му причинят политически вреди\". \r\n\r\n Дойче банк е заявявала, че ще изпълни искането на Конгреса, припомня ДПА. \r\n\r\n Председателите на двете комисии Адам Шиф и Максин Уотърс в съвместно изявление, цитирано от Си Ен Ен, отхвърлиха президентския иск като неоснователен. Според тях той не цели да бъде спечелен, а само да печели време. \r\n \n\t\t\t\t\t\t", "date": "2019.04.30", "title": "Тръмп с дела срещу 2 банки, не иска да разкриват негови финансови данни"}
{"url": "http://www.bnews.bg/article/260263-chernogortsite_sa_nay_zadlazhneli_na_balkanite", "text": "\n Финансовото здраве на Черна гора е сериозно влошено, тъй като задлъжнялостта от получаването на независимост през 2006 г. се е увеличила почти с 300 процента, докато за същия период БВП на страната е нараснал само с 45 процента, заяви в интервю за в. \"Виести\" директорът на Балканския бизнес център Бранко Драгаш, съобщи МИА и БТА. \r\n\r\n Общият дълг на Черна гора в края на 2018 г. възлиза на 3,09 милиарда евро. Като се има предвид, че през 2006 г. когато Черна гора стана независима, той възлизаше на 701 милиона евро, е ясно, че независима Черна гора има рекорден дълг от 2,3 милиарда евро или 192 милиона евро годишно. Черна гора има само 620 029 жители и това означава, че всеки гражданин дължи около 5 000 евро, заяви Драгаш. \r\n\r\n От 2006 г. Черна гора има годишен икономически ръст от 3,5 процента, което означава, че БВП е нарастнал кумулативно с 45 процента, но задлъжнялостта се е увеличила с почти 300 процента. Как може със седем пъти по-голяма задлъжнялост от икономическия ръст да се осигури финансова стабилност? Това е невъзможно. Когато заплатата на 52 процента от работещите е 250 евро и когато над 52 хиляди млади хора са безработни, а над 20 000 деца живеят в абсолютна бедност и над 65 процента от пенсионерите не могат да свържат двата края. Ще има все повече бедни хора и все по-малък брой богати, посочва Бранко Драгаш. \r\n \n\t\t\t\t\t\t", "date": "2019.04.30", "title": "Черногорците са най-задлъжнели на Балканите"}
{"url": "http://www.bnews.bg/article/260249-hero_nyama_namerenie_da_hodi_v_levski", "text": "\n Димитър Димитров няма намерение да подава оставка от поста старши треньор на казахстанския първодивизионен футболен клуба Иртиш (Павлодар), съобщи за Sports.kz агентът на специалиста Мирчо Димитров. \r\n\r\n 59-годишният български наставник е под натиск заради лошата серия на павлодарци от началото на настоящата кампания, в която отборът загуби последните си три мача от шампионата без да отбележи гол и вече има пет поражения в седем срещи. \r\n\r\n В понеделник изпълнителният директор на Левски Павел Колев спомена Димитров като вариант за нов наставник на \"сините\" \r\n\r\n \"Към настоящия момент въпрос за раздяла между Димитър Димитров и Иртиш не стои на дневен ред. Специалистът има договор за още две години с павлодарския клуб и смята да го изпълни. Неуспехите на Иртиш на старта на сезона са с временен характер. В най-близко бъдеще ситуацията ще се подобри\", , заяви Мирчо Димитров, като подчерта, че никой от ръководството на клуба не е поискал оставката на българския старши треньор. \r\n\r\n Димитър Димитров пое състава за втори път през юли миналата година в тежка ситуация, но успя да го спаси от изпадане от елита. \r\n\r\n Той постигна големите си успехи в Иртиш по време на първия си период в клуба от юни 2015-а до август 2017 година, когато изведе павлодарци до бронзовите медали през 2016 година и до участие в Европейските клубни турнири през сезон 2017/2018 г. \r\n \n\t\t\t\t\t\t", "date": "2019.04.30", "title": "Херо няма намерение да ходи в Левски"}
{"url": "http://www.bnews.bg/article/260248-prokuraturata_razsledva_dizaynerkata_megz_za_poboy_nad_zhena_ot_revnost", "text": "\n Районната прокуратура в Пловдив разследва скандалната дизайнерка Миглена Каканашева - Мегз за нападение и побой над жена в града под тепетата, съобщи \"Трафик нюз\". Случаят е станал преди няколко месеца.  \r\n\r\n Потърпевшата била атакувана от дизайнерката, удряна и скубана. Жената е подала жалба в Криминална полиция. След разследване, приключило преди дни, материалите са били предадени на районните прокурори. По неофициална информация причина за нападението е ревност. \r\n\r\n Очаква се Районната прокуратура в Пловдив да излезе със становище по казуса в рамките на месец. \r\n\r\n От \"Трафик нюз\" допълват, че това не е първият случай, когато Мегз напада и бие друга жена. Преди време жителка на Раковски е станала жертва на гнева на дизайнерката, но не е подала жалба в полицията. \r\n\r\n В началото на януари Районната прокуратура в Пловдив повдигна обвинения на 28-годишната Миглена Каканашева, приятеля й Румен Рончев и нейния братовчед Антон Лесов. \r\n\r\n Според прокуратурата, Мегз умишлено е склонила Рончев и Лесов противозаконно да присвоят чужда движима вещ - джип \"Мерцедес G350\", като обсебването е в големи размери. \r\n\r\n Миглена Каканашева е обвиняема за подбудителство към обсебване в големи размери. Тя е с наложена мярка за неотклонение \"парична гаранция\" в размер на 10 000 лева. \r\n \n\t\t\t\t\t\t", "date": "2019.04.30", "title": "Прокуратурата разследва дизайнерката Мегз за побой над жена от ревност"}
{"url": "http://www.bnews.bg/article/260255-zadarzhaha_za_postoyanno_20_godishniya_ubiets_ot_troyan", "text": "\n Окръжен съд-Ловеч взе постоянна мярка за неотклонение „Задържане под стража“ по отношение на мъжа с повдигнато обвинение за умишлено убийство. \r\nРазкриха подробности за жестокото убийство с брадва в Троян \r\nМъж на 32 години се скарал с бащата на обвиняемия пред блока, в който живеел, затова че същият ден малкият му син ударил шамар на дъщерята на пострадалия. \r\nОбвиняемият бил наблизо, взел от колата на баща си брадва и нанесъл удар на пострадалия. Смъртта е настъпила бързо. \r\n20-годишният мъж е бил задържан за срок от 72 часа. Определението на съда подлежи на обжалване. \r\nРазследването се наблюдава от Окръжна прокуратура. \r\n \n\t\t\t\t\t\t", "date": "2019.04.30", "title": "Задържаха за постоянно 20-годишния убиец от Троян"}
{"url": "http://www.bnews.bg/article/260259-povecheto_frantsuzi_iskat_notr_dam_da_bade_restavrirana_v_sashtiya_vid", "text": "\n Социологическо проучване, публикувано днес във Франция, показва, че повечето французи искат катедралата \"Нотр Дам\" да бъде възстановена по абсолютно същия начин, както е изглеждала преди пожара, разрушил покрива и стреловидната й кула, съобщи ДПА. \r\n\r\n Около 54 процента от запитаните в сондажа на института \"Югав\", направен за телевизия Се Нюз и уебсайта \"Хъфпост\" казват, че искат идентична реконструкция. \r\n\r\n Само 25 на сто подкрепят идеята за промяна на външния вид на парижката катедрала, а 21 процента нямат предпочитания. \r\n\r\n Президентът Еманюел Макрон обяви международен конкурс и заяви, че стреловидната кула може да бъде заменена със \"съвременна архитектурна\" конструкция. \r\n\r\n Тази 91-метрова кула е била добавена към катедралата през 19 век на мястото на средновековна кула, разрушена през 18 век. \r\n\r\n Националното събрание на Франция ще обсъди на 10 май законопроект за реставрацията на \"Нотр Дам\", съобщи радио \"Франс енфо\", цитирано от ТАСС. \r\n \n\t\t\t\t\t\t", "date": "2019.04.30", "title": "Повечето французи искат \"Нотр Дам\" да бъде реставрирана в същия вид"}
{"url": "http://www.bnews.bg/article/260240-huan_guaydo_prizova_voennite_da_otstranyat_maduro", "text": "\n Лидерът на опозицията във Венецуела Хуан Гуайдо призова военните да отстранят президента Николас Мадуро, пише Си Ен Ен.  \r\n\r\n Той направи обръщение близо до военновъздушната база в Каракас, заобиколен от група мъже в униформа, съобщи \"Ройтерс\". \r\n\r\n Междувременно правителството на Венецуела съобщи, че малка група от \"предатели\" се опитват да провокират преврат, написа министърът на информацията Хорхе Родригес в Туитър. \r\n\r\n Гуайдо, който е ръководител на националното събрание на Венецуела и е признат за президент от десетки други страни, води месеци недоволството срещу правителството на Мадуро, но днес бе отбелязан най-смелият опит да се включат военните в отстраняването на венецуелския президент, отбелязва Си Ен Ен. \r\n \n\t\t\t\t\t\t", "date": "2019.04.30", "title": "Хуан Гуайдо призова военните да отстранят Мадуро"}
{"url": "http://www.bnews.bg/article/260239-mis_silikon_po_goreshta_ot_vsyakoga_v_drehite_na_gabriela_collection_snimki", "text": "\n   \r\n\r\n Мис Силикон по-гореща от всякога в дрехите на \"Gabriela Collection\" \r\n\r\n Мис Силикон Габриела Попова, която наскоро откри новия бутик на собствената си марка \"Gabriela Collection\", впечатли феновете си с убийствена секси форма. \r\n\r\n Габи сама рекламира доста от моделите на \"Gabriela Collection\". Именно снимките на красавицата с облекла за  фрий денс танцьорки изпотиха последователите й в социалните мрежи. \r\n\r\n Габи представи ръчно изработени уникални костюми за партита, фрий денс таньорки, както и сборни програми. Миската обяви, че освен в бутика облеклата могат да бъдат поръчани и на страницата на \"Gabriela Collection\" във Фейсбук. \r\n\r\n \r\n\r\n Силиконовата изкусителка гарантира високо качество на предлаганите дрехи и аксесоари, бърза доставка, опция преглед и тест, както и  безпроблемна замяна или връщане. \r\n\r\n Адресът на магазина е: гр.София, Студентски град .ул.Йордан Йосифов 2(срещу хотел Суит) \r\n \n\t\t\t\t\t\t", "date": "2019.04.30", "title": "Мис Силикон по-гореща от всякога в дрехите на \"Gabriela Collection\" (Снимки)\r\n"}
{"url": "http://www.bnews.bg/article/260242-avtomobil_se_vryaza_v_targovski_tsentar_v_hamburg", "text": "\n Автомобил „Мерцедес” навлезе с висока скорост в търговски център в германския град Хамбург, съобщи Ройтерс, като се позова на местната полиция. \r\n\r\n Двама души са ранени, сред които е шофьорът на колата. \r\n\r\n Полицията третира случилото се  като инцидент, а не като терористичен акт. \r\n\r\n Според местни медии автомобилът излязъл от паркинга и внезапно се понесъл към търговския център, разбивайки стъклената стена. \r\n\r\n Посетителите незабавно били евакуирани. \r\n\r\n Причините за инцидента се изясняват. Съобщава се, че шофьорът е пенсионер. \r\n \n\t\t\t\t\t\t", "date": "2019.04.30", "title": "Автомобил се вряза в търговски център в Хамбург"}
{"url": "http://www.bnews.bg/article/260241-protestite_na_zhaltite_zhiletki_shte_struvat_na_frantsiya_17_mlrd_evro", "text": "\n 17 милиарда евро ще струват на Франция мерките, обявени от президента Еманюел Макрон в отговор на действията на \"жълтите жилетки”. Това съобщи френският министър на икономиката и финансите Брюно Льо Мер, цитиран от БГНЕС. \r\n\r\n Миналата седмица Макрон даде пресконференция след националния дебат в страната, организиран по повод демонстрациите. Френският лидер обяви редица мерки в отговор на кризата, включително намаляване на данъците за работещите граждани, индексация на пенсиите от 2020 г. и редица други. Първите мерки бяха обявени от френските власти през декември миналата година. \r\n\r\n „Общите разходи са около 17 млрд. евро, 10 милиарда, от които бяха обявени през декември\", каза министър Брюно Льо Мер. Той отбеляза, че 5 милиарда евро идват от намаление на данъка върху дохода, а останалите средства ще бъдат използвани за индексиране на пенсиите и други мерки. \r\n\r\n Министърът отбеляза, че вече е предложил да се намали данъкът върху доходите от 1 януари 2020 г. Според него целта е на 12 милиона данъчни домакинства във Франция, чиито доходи се облагат с 14%, да се намали данъкът с 350 евро годишно. \r\n \n\t\t\t\t\t\t", "date": "2019.04.30", "title": "Протестите на \"жълтите жилетки\" ще струват на Франция 17 млрд. евро"}
{"url": "http://www.bnews.bg/article/260238-73_ot_balgarite_nedovolni_ot_turisticheskata_reklama_na_stranata_ni", "text": "\n България не е достатъчно рекламирана като туристическа дестинация според българите. Това показва проучване на \"Галъп Интернешънъл\", проведено сред 1000 души. \r\n\r\n С почти пълно единодушие сънародниците ни смятат, че е необходимо в държавния бюджет да се предвиждат средства за реклама на България като туристическа дестинация в чужбина, а едва 10% са на противоположното мнение. \r\n\r\n На този фон 73% от анкетираните посочват, че държавата не прави достатъчно за реклама навън. 68% пък са на мнение, че и рекламата вътре в страната не е достатъчна. \r\n\r\n Независимо от това 27% от населението поставя по-скоро висока оценка на рекламирането на вътрешния туризъм, което вероятно се дължи на по-близкия и непосредствен опит на българите с популяризирането на туризма на вътрешния пазар. \r\n\r\n Широка подкрепа сред анкетираните получава и идеята, обсъждана в Министерството на туризма, всяка община да отделя средства за реклама в чужбина от туристическия данък - 78% от запитаните нямат против част от събираните от общините пари да отиват за реклама на туризма. \r\n \n\t\t\t\t\t\t", "date": "2019.04.30", "title": "73% от българите недоволни от туристическата реклама на страната ни"}
{"url": "http://www.bnews.bg/article/260235-obshtinski_savetnik_signalizira_kpkonpi_za_nezakonno_pridobit_apartament_ot_protezhe_na_valeri_simeonov", "text": "\n Общински съветник от Стара Загора е изпратил сигнал до КПКОНПИ срещу областния управител на Стара Загора Гергана Микова, която е придобила чрез престъпление общинско жилище. \r\n\r\n Микова е едно от протежетата на Валери Симеоно и по негово настояване е назначена от министерски съвет за областен управител. Срещу същата вече се извършва проверка от прокуратурата, която се самосезира по журналистическо разследване на журналиста Димитър Байрактаров. \r\n\r\n Именно Бареков и Байрактаров в предаването си по ТВ Евроком за първи път разобличиха Гергана Микова за незаконно придобития от нея апартамент, като същата се е представяла за крайно нуждаеща се при положение, че е била съпруга на един от най-заможните строителни предприемачи в Стара Загора. \r\n\r\n Микова е забъркана и в престъпна имотна схема, чрез която фирмата \"Скат ТВ\" ООД на Валери Симеонов придобива бъдещия хотел \"Панорама\" в Златоград. За заслугите си към партийния бос Микова е на второ място в листата за евродепутати. Според наши източници от партийните среди на Симеонов, \r\nтова е направено, за да не може същата да бъде уволнена докато е в предизборна кампания!  \r\n  \r\n \n\t\t\t\t\t\t", "date": "2019.04.30", "title": "Общински съветник сигнализира КПКОНПИ за незаконно придобит апартамент от протеже на Валери Симеонов!"}
{"url": "http://www.bnews.bg/article/260236-odobriha_7_5_mln_lv_za_unss", "text": "\n Министерският съвет одобри допълнителен трансфер в размер 7 500 000 лева на Университета за национално и световно стопанство (УНСС) за 2019 година. \r\n\r\n Постановлението е във връзка с одобрено през 2016 г. проектно предложение на УНСС от ръководителя на Управляващия орган на Оперативна програма „Региони в растеж“ 2014 - 2020 г. за изграждане на нов учебен корпус. В резултат на това е подписан договор за предоставяне на безвъзмездна финансова помощ по ОП „Региони в растеж“ за изпълнение на проектно предложение BG16RF0P001-3.003-0005 „Нов учебен корпус на Университета за национално и световно стопанство в гр. София“. Договорът е на обща стойност 11 706 200 лв. \r\n\r\n С Постановлението се предлага одобряването на допълнителен трансфер в размер на 7 500 000 лв. по бюджета на УНСС за 2019 г. за осигуряването на средства за собствения принос на университета по договора, както и за други съпътстващи разходи. УНСС е получил финансиране по договора за безвъзмездна финансова помощ в размер на 1 574 620 лв. \r\n\r\n С Постановлението ще бъдат осигурени необходимите средства, с които ще се завърши изпълнението на проекта и ще се предотврати загубата на средства по линия на безвъзмездната финансова помощ, което би довело до загуба на европейско финансиране по ОП „Региони в растеж“. \r\n \n\t\t\t\t\t\t", "date": "2019.04.30", "title": "Одобриха 7,5 млн. лв. за УНСС"}
{"url": "http://www.bnews.bg/article/260234-voenna_tehnika_tragna_kam_sofiya_za_parada_na_6_may", "text": "\n Тежка техника по пътищата на България. Рано тази сутрин военни машини тръгнаха от няколко поделения в страната към София. Причина е подготовката за военния парад на 6 май. Машините идват от Благоевград, Асеновград, Карлово, Ямбол и Стара Загора. \r\n\r\n От Министерството на отбраната съветват шофьорите да се съобразяват с изискванията на Военна полиция, която ще ескортира колоните. От сряда започват и подготвителните полети на военните самолети и хеликоптери над площад „Княз Александър Батенберг“. \r\n\r\n Изненадата тази година ще бъде ретро техника, която ще бъде включена в парада. \r\n \n\t\t\t\t\t\t", "date": "2019.04.30", "title": "Военна техника тръгна към София за парада на 6 май"}
{"url": "http://www.bnews.bg/article/260237-legendarniyat_vodesht_lari_king_poluchi_infarkt", "text": "\n Известният американски телевизионен водещ Лари Кинг претърпя сърдечен удар, след което бе откаран в болница, предаде БГНЕС. \r\n\r\n Инфарктът се е случил, докато Кинг се готвел да отиде в болницата за ангиограма заради затруднения с дишането, което изпитвал в продължение на месеци. На водещия е извършена ангиопластика и са му поставени няколко стента. \r\n\r\n 85-годишната легенда се намира в интензивното отделение за сърдечни болести и се очаква да бъде изписан в понеделник. \r\n\r\n Кинг получава инфаркт за втори път. Първият бил през 1987 г.   \r\n \n\t\t\t\t\t\t", "date": "2019.04.30", "title": "Легендарният водещ Лари Кинг получи инфаркт"}
{"url": "http://www.bnews.bg/article/260243-500_g_sled_smartta_na_leonardo_da_vinchi_pokazvat_kichur_ot_kosata_mu", "text": "\n Кичур от косата на Леонардо да Винчи за пръв път ще бъде изложен публично на 2 май, за да се отбележи 500-годишнината от смъртта на художника, оповестиха италиански експерти, цитирани от Франс прес. \r\n\r\n \"От другата страна на Атлантическия океан получихме кичур коса, известен като косата на Леонардо да Винчи - заяви Алесандро Вецози, един от кураторите на изложбата \"Леонардо е жив\" във Винчи, недалеч от Флоренция. - Този кичур, съхраняван тайно досега в американска колекция, за пръв път ще бъде представен публично в рамките на изложба, която ще бъде открита на 2 май във Винчи.\" \r\n\r\n Вецози е директор на посветения на Леонардо да Винчи музей в град Винчи, близо до който е роден гениалният ренесансов художникът. \r\n\r\n Италиански експерти се надяват да подложат на ДНК изследване въпросния кичур коса, за да се установи дали Леонардо да Винчи има живи наследници или не. \r\n \n\t\t\t\t\t\t", "date": "2019.04.30", "title": "500 г. след смъртта на Леонардо да Винчи, показват кичур от косата му"}
{"url": "http://www.bnews.bg/article/260256-bfs_e_nepreklonen_plovdivskiyat_final_ostava_v_sryada", "text": "\n БФС не склони да промени деня на финала за Купата на България между Ботев и Локомотив (Пд), както продължават да искат двата клуба. \r\n\r\n Двубоят ще е на 15 май, сряда, от 19 часа на Националния стадион \"Васил Левски\" в София. Срещата ще върви по Нова спорт. \r\n\r\n Шефове на двата клуба единно обявиха желание финалът да е през уикенда, за да бъде достъпен за максимален брой фенове от Пловдив. Но гласът им не бе чут. \r\n\r\n Мачът между ЦСКА и Лудогорец от седмия плейофен кръг е на 11 май, събота, от 20,15 ч в София. \r\n\r\n Седмица по-късно, на 18 май от 18 ч, Лудогорец приема Левски. \r\n\r\n Дербито на \"сини\" и \"червени\", четвърто за сезона, ще е на 21 май, вторник, от 18 часа. \r\n\r\n Първенството ще завърши в петък, 24 май, с двубоите Берое - Левски, ЦСКА - Ботев и Лудогорец - Черно море, като и трите са от 20 часа. \r\n\r\n Баражът за място в Лига Европа е на 28 май, вторник, от 20 часа. \r\n \n\t\t\t\t\t\t", "date": "2019.04.30", "title": "БФС е непреклонен, пловдивският финал остава в сряда"}
{"url": "http://www.bnews.bg/article/260245-guaido_tvardi_che_voennite_sa_minali_na_negova_strana", "text": "\n Венецуелският опозиционен Лидер Хуан Гуаидо заяви днес, че е започнал да изпълнява \"финалната фаза\" от плана си да свали президента Николас Мадуро, предаде Ройтерс. \r\n\r\n Във видео, публикувано в профила му в \"Туитър\", Гуаидо говори в компанията на мъже във военни униформи и на опозиционния политик Леополдо Лопес, който е под домашен арест. Той казва, че се намира във военновъздушната база \"Карлота\" в Каракас. \r\n\r\n Журналист на Ройтерс е видял Гуаидо край база на военновъздушните сили в Каракас, обграден от мъже в униформи. \r\n\r\n \"Националните въоръжени сили взеха правилното решение. Те разчитат на подкрепата на венецуелския народ\", каза Гуайдо. \r\n\r\n Министърът на информацията Хорхе Родригес заяви в \"Туитър\", че правителството на Венецуела си има работа с малка група \"военни предатели\", подстрекаващи към преврат. \r\n \n\t\t\t\t\t\t", "date": "2019.04.30", "title": "\r\nГуаидо твърди, че военните са минали на негова страна"}
{"url": "http://www.bnews.bg/article/260246-ponizhavat_kategoriyata_i_zapechatvat_etazhi_na_emblematichen_hotel_v_ruse", "text": "\n Министърът на туризма Николина Ангелкова разпореди да бъде понижена категорията на емблематчиения 4-звезден Гранд хотел \"Рига\" в Русе, след като екип на Министерството на туризма извърши проверка, съобщиха от ведомството. Инспекцията бе предприета, след като родители на деца от столично училище, отишли на екскурзия в Русе, се оплакаха от мизерията, лошата хигиена и услуги в \"Рига\", които не отговарят на категорията на хотела. \r\n\r\n Експертният екип на министерството е установил, че стаите в хотела от 11-ия етаж нагоре не отговарят на нито една от категориите, които са определени в Закона за туризма. По тази причина веднага се стартира принудителна административна мярка за понижаване на звездите. Законът за туризма предвижда и финансова санкция за хотелиера в размер от 200 до 1000 лв. и от 1000 до 3000 лв. за юридически лица. \r\n\r\n Поискано е етажите, които не отговарят на изискванията на Закона, веднага да бъдат запечатани. Ще бъде потърсено съдействие от Регионалната здравна инспекция (РЗИ) и за принудително запечатване на етажите, които не съответстват на категоризацията на мястото за настаняване. Очаква се това да бъде извършено до 3 май. \r\n\r\n Министерството на туризма има правомощия да следи за спазването на Закона за туризма. При всички проверки на място се следи за стриктното спазване на нормативните разпоредби. При установяване на нарушения Министерството на туризма предприема всички законови мерки за отстраняване на несъответствията съобразно с изискванията на Закона за туризма, допълниха от ведомството. \r\n \n\t\t\t\t\t\t", "date": "2019.04.30", "title": "Понижават категорията и запечатват етажи на емблематичен хотел в Русе"}
{"url": "http://www.bnews.bg/article/260244-erdogan_bez_turtsiya_proektat_za_iztrebitel_f_35_e_obrechen_na_palen_sriv", "text": "\n Турският президент Реджеп Тайип Ердоган заяви днес, че проектът за изтребителя F-35 е обречен на тотален провал без Турция и добави, че Анкара е подложена на несправедливо отношение във връзка с този проект, предаде Ройтерс, цитирана от БТА. \r\n\r\n АП също цитира Ердоган: \"Американската програма за изтребители F-35, която изключва Турция, ще бъде \"обречена на пълен срив\". \r\n\r\n Турция планира да купи руски системи за противоракетна отбрана S-400, което обтяга отношенията й със САЩ. Двете страни спорят от месеци за турската поръчка за руската ракетна система, за която САЩ казва, че е несъвместима с отбранителната мрежа на НАТО. Вашингтон заявява, че системите S-400 ще компрометират сигурността на произвежданите от Локхийд Мартин изтребители F-35. Анкара е вероятен купувач на изтребители F-35 и същевременно партньор в програмата за тяхното производство. \r\n\r\n В изказване на изложение на отбранителната промишленост в Истанбул Ердоган заяви, че тези, които се опитват да изключат Турция от проекта за F-35, не са обмислили внимателно нещата и добави, че Анкара предприема бързо стъпки да разработи свои собствени системи за въздушна отбрана. \r\n\r\n Турция смята, че една работна група може да направи оценка на въздействието на S-400 върху изтребителите F-35, но в петък турската страна съобщи, че не е получила отговор от Вашингтон. По въпроса в началото на миналата седмица по телефона разговаряха президентите Доналд Тръмп и Реджеп Тайип Ердоган. \r\n\r\n \"Ние ясно и последователно сме подчертавали дълбоките си опасения около придобиването на S-400 пред представители на турското правителство многократно и на най-високи равнища\". \r\n\r\n Така отговори висш представител на САЩ нНа въпрос дали Тръмп е изложил пред Ердоган американските опасения около турската покупка на руската система. \r\n\r\n Кръстосан огън: Помпейо vs. Чавушоглу \r\n\r\n В рамките на няколко дни по темата се изказаха външните министри на двете страни. \r\n\r\n Държавният секретар на САЩ Майк Помпейо и неколцина американски сенатори предупредиха Турция, че ще бъде санкционирана заради купуването на S-400 по силата на закон, който предвижда санкции срещу страни, които придобиват военно оборудване от Русия. На това Турция отговори, че като член на НАТО тя не е заплаха за САЩ и законът за санкциите не е приложим. \r\n\r\n В случай, че САЩ откажат да доставят на Турция изтребители-бомбардировачи F-35, Анкара ще задоволи нуждата си от подобни самолети, като се обърне към друга страна, заяви турският външен министър Мевлют Чавушоглу пред руската информационна агенция Спутник. \r\n\r\n \"Защо купуваме руската противовъздушна система S-400? Защото имаме спешна нужда от система за противовъздушна отбрана. Вече сме партньори в програмата за производство на F-35, участваме в този проект, внесли сме необходимата сума. За момента няма проблеми в това отношение. Но в най-лошия сценарий ще се наложи да задоволим нуждата си, като отидем на друго място, където се предлагат най-добрите технологии\", изтъкна Чавушоглу. \r\n\r\n Военните амбиции на Анкара \r\n\r\n Турция е част от консорциума от 7 държави, който произвежда части за двигателите на F-35. Световни агенции съобщиха, че турски пилоти се обучават в САЩ, но с това засега приключва \"сделката\" за F-35. \r\n\r\n Турция има амбицията да произвежда изтребител бомбардировач 5-то поколение. Но нямат най-важното - двигателите за бойните машини, и не могат да ги направят. Опитват партньорство с Южна Корея, Япония, Украйна. Британската фирма \"Ролс Ройс\" преговаряше с турско-британската фирма BMC (\"Бритиш мотор корпорейшън\") за готови двигатели за изтребителите по турско задание, за предоставяне на технологии. Според запознати със случая наблюдатели неотдавна обаче официален представител на \"Ролс Ройс\" е уведомил, че се оттеглят от преговорите заради това, че финансирането се извършва от Катар и поради липсата на гаранции, че технологичните тайни няма да бъдат споделени с трета страна. \r\n \n\t\t\t\t\t\t", "date": "2019.04.30", "title": "Ердоган: Без Турция, проектът за изтребител F-35 е обречен на пълен срив"}
{"url": "http://www.bnews.bg/article/260228-drastichni_merki_v_sasht_zaradi_morbili", "text": "\n В САЩ взеха драстични мерки заради морбили. Разпространението на вируса е достигнало най-високо ниво за последните 25 години. От началото на тази година са регистрирани 704 заболели, като засегнати са предимно неваксинирани деца. Само през изминалата седмица здравните власти са преброили 78 нови случая.  \r\n\r\n Поне 40 от регистрираните през 2019 г. са се завърнали с морбили след пътувания в чужбина. Като най-честите страни източници на заболяването се посочват Украйна, Израел и Филипините. Повечето заболели са ортодоксални евреи, които отказват имунизация заради религиозни убеждения. В опит да спрат заразата властите в щата Ню Йорк затварят училища и налагат глоби. \r\n \n\t\t\t\t\t\t", "date": "2019.04.30", "title": "Драстични мерки в САЩ заради морбили"}
{"url": "http://www.bnews.bg/article/260233-razbiha_narkooranzheriya_v_motel_kray_yazovir_iskar", "text": "\n Разбиха наркооранжерия в мотел край язовир Искър. \r\n\r\n Около 13.30 часа вчера комплексът, стопанисван от 62-годишен криминално проявен мъж от Самоков, бил претърсен. Криминалистите са открили специално обособени помещения за отглеждане на канабис.  \r\n\r\n В стая в задната част на ресторанта имало 16 саксии, засадени с канабисови растения, които се отглеждали с помощта на вентилационна, отоплителна и напоителна система.  \r\n\r\n Две от бунгалата на комплекса също били прецизно оборудвани за оранжерии. В тях проверяващите открили общо 505 саксии, пълни с перлит. От там са били иззети и около 3 кг суха зелена тревиста маса, реагираща на канабис. Установен е и наемателят на бунгалата - 50-годишен криминално проявен и осъждан столичанин. \r\n\r\n По случая е образувано досъдебно производство. Двамата мъже били задържани за 24 часа, а след доклад на събраните материали в Софийска окръжна прокуратура, наемателят е привлечен в качеството на обвиняем и му е наложена мярка за неотклонение \"домашен арест\". \r\n \n\t\t\t\t\t\t", "date": "2019.04.30", "title": "Разбиха наркооранжерия в мотел край язовир Искър"}
{"url": "http://www.bnews.bg/article/260224-v_cherven_bryag_otnovo_na_protest_zaradi_premahvaneto_na_vremenniya_most", "text": "\n В Червен бряг излизат на протест заради проблемите с мостовете при селата Горник и Чомаковци, предаде БНР. \r\n\r\n Припомняме, на 25 април стана ясно, че временният военен мост при Чомаковци трябва да бъде премахнат заради покачване на нивото на р. Искър. Жителите обаче бяха категорични, че няма да позволят това да се случи. \r\n\r\n От Инициативния комитет на протестиращите настояха временното съоръжение да бъде премахнато едва когато бъдат завършени ремонтът на пътя Червен бряг - Чомаковци и постоянният мост. \r\n\r\n \"Искаме АПИ да даде на Община Червен бряг пълномощно, за да може Общината да извади регистрационни номера за крана, който беше получен от АПИ, който кран е необходим за поддръжка на моста. Ако не ни чуят, продължаваме борбата\", категорични са хората. \r\n\r\n \"През временния железен мост, който е построен над Искъра, на денонощие минават средно около 1000 автомобила. В случай, че този мост бъде демонтиран, целият този поток ще се насочи по обходен маршрут, който е тесен и в изключително лошо състояние. Това неизбежно ще доведе до задръствания и до много ПТП-та\", прогнозират от Инициативния комитет. \r\n\r\n АПИ обосновава решението си за демонтиране на временни мост с факта, че мостът при Горник вече функционира. Той обаче е за товарни автомобили до 5 тона и е в еднопосочно движение. \"Подходът към моста при Горник откъм Червен бряг е разкопан от няколко месеца от същата фирма, която прави ремонта на пътя Червен бряг - Чомаковци. Там движението също е затруднено и също ще предизвика тапи, трошене на автомобили и ПТП-та\", убедени са местните. \r\n\r\n От Инициативния комитет уверяват, че както те, така и Общината имат готовност за реакция в случай на повишаване на нивото на река Искър. \r\n\r\n На 24 октомври беше обявено бедствено положение в Червен бряг заради аварирал мост при село Горник, който свързва околните населени места с града. \r\n\r\n След това жителите излязоха на протест, след като писмата им до всички възможни институции не получаваха отговор. \r\n\r\n Над 2 хиляди души с подписка поискаха да имат поне временен мост над река Искър. \r\n\r\n На 27 ноември по повод постъпили сигнали в президентството, Румен Радев разговаря по телефона с военния министър Красимир Каракачанов за бързото възстановяване на транспортните връзки между Червен бряг и Чомаковци. \r\n\r\n Временният мост беше пуснат за движение в началото на януари тази година, като се предвиждаше по него да се пропускат само превозни средства до 20 тона. \r\n \n\t\t\t\t\t\t", "date": "2019.04.30", "title": "В Червен бряг отново на протест заради премахването на временния мост"}
{"url": "http://www.bnews.bg/article/260225-problem_s_elektrozahranvaneto_na_mks", "text": "\n Възникна проблем в системата за електрозахранване на Международната космическа станция, но няма заплаха за екипажа, предаде ТАСС, цитирана от БТА.  \r\n\r\n Това оповести НАСА в Туитър.  \r\n\r\n \"Появи се проблем в електрозахранването на МКС - съобщи американското космическо ведомство. - Екипи се заеха с установяване на причината за проблема и с възстановяване на електрозахранването. Засега няма причини за безпокойство за екипажа.\" \r\n\r\n Понастоящем в екипажа на МКС са руските космонавти Олег Кононенко и Алексей Овчинин, американските астронавти Ан Макклейн, Кристина Кох и Ник Хейг и Давид Сен-Жак от Канадската космическа агенция.  \r\n \n\t\t\t\t\t\t", "date": "2019.04.30", "title": "Проблем с електрозахранването на МКС"}
{"url": "http://www.bnews.bg/article/260219-parvata_transplantatsiya_na_byal_drob_u_nas_shtyala_da_e_prez_2021_a", "text": "\n През 2021 г. трябва да бъде извършена първата белодробна трансплантация в България. Това увери проф. Генчо Начев, който е изпълнителен директор на болница \"Св. Екатерина\".  \r\n\r\n \"Истинският пробив ще стане, когато пациент получи трансплантация на бял дроб в България. Решението с болницата във Виена е временно. Там обаче всичко зависи от наличието на подходящ донор\", коментира професорът в сутрешния блок на БНТ. \r\n\r\n Двама пациенти вече са пътували до Виена, за да се изследва възможността те да получат трансплантация. Единият обаче е развил инфекция, което възпрепятства процедурата. Това налага да бъде избран следващ най-спешен пациент, който също ще бъде изпратен във Виена. \r\n\r\n Проф. Начев увери, че процесът по трансплантация в България ще включва практики, които се използват и в други държави. Самата трансплантация ще се извършва в болница \"Света Екатерина\", а проследяващият процес - от пулмолозите във ВМА, но това ще бъде след като пациентите са преминали първоначалното лечение и са стабилизирани. \r\n \n\t\t\t\t\t\t", "date": "2019.04.30", "title": "Първата трансплантация на бял дроб у нас щяла да е през 2021-а"}
{"url": "http://www.bnews.bg/article/260220-2450_dushi_potarsiha_pomosht_v_pirogov_po_velikden", "text": "\n 2450 души са потърсили помощ в Спешното отделение на \"Пирогов\" от 26 април до тази сутрин, съобщи изпълнителният директор на болницата проф. Асен Балтов. \r\n\r\n От тях 280 са били хоспитализирани за лечение. \r\n\r\n През детското спешно отделение пък са преминали 720 деца, като 64 от тях остават за лечение. \r\n\r\n От Спешна помощ са били транспортирали 132 пострадали до Спешното отделение на университетската болница. 64 от тях се е наложило да останат за лечение. \r\n\r\n Най-честите причини за търсене на помощ в \"Пирогов\" са били травматизъм, кардиологични проблеми, инсулти или проблеми с гастроинтестиналния тракт. \r\n \n\t\t\t\t\t\t", "date": "2019.04.30", "title": "2450 души потърсиха помощ в \"Пирогов\" по Великден"}
{"url": "http://www.bnews.bg/article/260230-stolichnata_obshtina_zapochva_proverka_za_opasni_sgradi_v_tsentara_na_sofiya", "text": "\n Общината в София започва проверка за опасни сгради в центъра на града. Това се случва, след като вчера части от фасадата на кооперация паднаха на тротоар. За щастие няма пострадали. \r\n\r\n Мазилката се отчупила от балкон на кооперация. Едва не убила охранител и фармацевт, разказват очевидци. \r\n\r\n  „Отидоха да отворят аптеката отстрани, тъй като тя се отваря отстрани на улица \"6-ти септември\", и изведнъж се чу страшен пукот. В момента, в който ставаме да видим какво става, самата част от терасата се беше срутила. Буквално пред тях. Ако беше направил още една крачка напред, щеше да се стигне до фатален инцидент”, разказа служител в близката аптека. \r\n\r\n Бетонът се напукал след силните дъждове, предполагат от аварийните екипи на Общината. „Имаше едно отводняване, което беше напукало част от козирката на терасата, и според мен това е причината. Парчета около 50 см. Това, което установих, е, че на втория етаж терасата беше силно напукана. Така че с подемното устройство се качихме и го премахнахме”, съобщи Красимир Димитров от Столичната община. \r\n\r\n Кооперацията е построена през 1955-та година. Живеещите наоколо подозират, че ремонтът на „Граф Игнатиев” също е допринесъл за рушенето на сградата. „Тук един огромен багер копаеше и кооперацията се люлееше. Тенджерите ми от котлона паднаха”, сподели един от тях. „В моя дом има напукване в банята на мазилката на доста места”, сподели домоуправителят Кирил Кирилов. \r\n\r\n Екипите на Общината ще огледат сградата и за други пукнатини. По закон обаче етажната собственост трябва да поддържа сградата. „Молим да ни помогнат, поне да ни покажат фирма, която да дойде и да отстрани всичките тези проблеми”, добави Кирилов. \r\n\r\n Това не е единствената рушаща се сграда в района. Точно на отсрещния тротоар има друга такава. Там мазилката на балконите се е напукала и е започнала да се руши. Всеки ден под тях минават стотици хора. \r\n\r\n „Ще пратим екип да махне част от опасните парчета и ще предприемем същата процедура, като за тази сграда”, заяви Димитров. За да се направи оглед на  всички стари сгради в центъра на София, районната администрация трябва  да свика комисия. \r\n \n\t\t\t\t\t\t", "date": "2019.04.30", "title": "Столичната община започва проверка за опасни сгради в центъра на София"}
{"url": "http://www.bnews.bg/article/260221-pentagonat_shte_izprati_oshte_320_voenni_na_granitsata_s_meksiko", "text": "\n Американският министър на отбраната Патрик Шанахан е одобрил изпращането на още 320 военни на границата на САЩ с Мексико в подкрепление на разположените там 5000 военнослужещи. Това съобщи БТА. \r\n\r\n Разполагането на новите 320 служители на министерството на отбраната по границата с Мексико ще струва около 7,4 милиона долара до 30 септември. Една от задачите им ще бъде да управляват автомобилите на митниците и граничната охрана, с които се транспортират мигранти, и ще имат право да установяват контакт с тях, за да проверяват имуществото им. \r\n\r\n В такива случаи е необходимо и присъствие на цивилни служители от министерството на вътрешната сигурност, които имат правоналагащи функции. Разполагането на военни по границата се следи отблизо и от привържениците, и от опонентите на имиграционната политика на президента Доналд Тръмп. \r\n \n\t\t\t\t\t\t", "date": "2019.04.30", "title": "Пентагонът ще изпрати още 320 военни на границата с Мексико"}
{"url": "http://www.bnews.bg/article/260223-obshto_591_sela_v_stranata_sa_bez_naselenie_ili_s_ednotsifren_broy_zhiteli", "text": "\n Общо 591 села в страната са без население или с едноцифрен брой жители, показва справка на БТА, направена в Националния регистър на населените места на НСИ за броя на жителите по селища към 31 декември 2018 година. Към 31 декември 2018 година в страната има общо 5 256 населени места, от които градовете са 257, селата - 4 997, а два са манастирите със статут на населено място - Клисурски и Рилски. \r\n\r\n От всички 4 997 села в България точно 591 са без население или с едноцифрен брой жители или с 20 повече в сравнение с предходната 2017 година, сочат данните.  \r\nОбщият брой на селата с едноцифрен брой жители е 427, а 164 са населените места, в които няма нито един постоянен обитател. Селата без население се увеличават с 2 в сравнение с 2017 година.  \r\nС един жител в страната са точно 72 села. По двама души население има в 65 населени места, а по трима - в 48 села. 50 населени места в България са с по четирима жители. С по пет души постоянно население са 40 села, а с по шестима жители - 34 села. Общо 33 села имат по седем жители, други 48 са с по осем обитатели, а 37 села са с деветима души население. \r\n\r\n Най-много села без население и с едноцифрен брой жители има в област Габрово \r\nСелата без население са разположени в 12 области на страната, а тези с едноцифрен брой жители са пръснати в 22 области. Справката в регистъра показва, че най-много села без жители /64 при 61 през 2017 г./ и най-много с едноцифрен брой на населението /112/ има в Габровска област - общо 174. В Габровска област има общо 349 населени места, което означава, че почти половината от тях са или необитаеми, или с едноцифрен брой на жителите. \r\nСлед Габровска област се нарежда област Велико Търново /общо 336 населени места/ с 55 села без постоянно население и 88 села с едноцифрен брой на обитателите. В двете области са разположени повече от половината от селата в разглежданата група - общо 317.  \r\nВ област Кърджали има 11 села без жители и 28 с едноцифрен брой население. В Смолянска област са разположени 8 села без население и 33 села с едноцифрен брой на населението. Седем населени места в област Хасково са без нито един жител, а други 20 с едноцифрен брой на жителите. В областите Стара Загора и София са разположени по четири села без население и съответно 7 и 27 населени места с едноцифрен брой на жителите си. По три села в Кюстендилска и Търговищка области нямат нито един жител и съответно 25 и 13 населени места са с под 10 обитатели. В Благоевградска и Бургаска области са разположени по две села без постоянно население и съответно 20 и 4 села с едноцифрен брой на обитателите. Последната област, на чиято територия има села без постоянно население и едноцифрен брой жители е Добрич - 1 населено място без обитатели и 13 с едноцифрен брой на населението. \r\nС различен брой на селата с едноцифрен брой на населението са областите Перник /17 села/, Видин /6 села/, Пловдив /4 села/ и Варна /3 села/. По две села с едноцифрен брой жители са разположени в областите Монтана, Пазарджик и Силистра. Във Врачанска, Сливенска и Шуменска област има по едно село с едноцифрен брой жители, показва справката. \r\nВ 1749 населени места жителите са под 100 души  \r\nСправката на БТА, направена в Националния регистър на населените места на НСИ за броя на жителите по селища към 31 декември 2018 година, показва още, че общо 1 749 населени места, включително Клисурски и Рилски манастир, които имат статут на населено място, са с население под 100 души при 1734 през 2017 година. Ако към тях се прибавят и селата с нулево население - 164, общият брой на населените места под 100 жители става 1 913 или повече от една трета от всички населени места в страната, включително и градовете. \r\nПроверката на БТА показва още, че към края на миналата година 293 села имат население между 10 и 20 души включително, като 43 села имат точно по 10 жители. В тази група попада и Клисурският манастир с 10 постоянни обитатели. От 21 до 30 жители имат 179 села, а от 31 до 40 жители - 163 населени места, включително и Рилският манастир със своите 33 обитатели. В 146 села населението към края на миналата година е между 41 и 50 души. В други 125 села живеят постоянно между 51 и 60 обитатели.  \r\nВ 118 села населението е между 61 и 70 души, а в 108 - между 71 и 80 души. В 111 населени места населението е между 81 и 90 жители, а в 80 - жителите са между 91 и 99 души. Към края на 2018 година 7 села имат по точно 100 души население. \r\n\r\n Най-многобройна е групата на селата с население между 101 и 200 души \r\nСправката в регистъра показва, че най-многобройна е групата на селата, в които живеят между 101 и 200 души включително - 713 села. Следва групата на селата с население между 201 и 300 души, в която попадат 509 населени места. Трета по големина група е на селата с обитатели между 301 и 400 души, в която попадат 406 села.  \r\nВ 266 села броят на обитателите е между 401 и 500 души, а в 211 - между 501 и 600. В 177 села населението е между 601 и 700 жители. Между 701 и 800 обитатели имат 132 села. В 113 села населението е между 801 и 900 жители, а в 77 живеят между 901 и 1000 души, като едно населено място - село Близнаци, общ. Аврен, обл. Варна има точно 1000 обитатели. \r\nВ 374 населени места постоянните жители са между 1001 и 2000. Общо 75 села попадат в групата с население между 2001 и 3000 жители. В други 18 села живеят между 3001 и 4000 души. В 4 села населението е между 4001 и 5000 души. Две села попадат в групата между 5001 и 6000 жители и още едно в групата над 6000 жители. \r\nНай-голямото българско село - Лозен, е по-голямо от 145 града  \r\nИ към края на миналата година, независимо че намалява с 40 души, най-голямото българско село остава Лозен /обл. София-град/ с население 6188 души. Справката показва, че Лозен е по-голям от 145 града или иначе казано от повече от половината градове в страната. \r\nСледващото по големина село е Айдемир /обл. Силистра/ с население 5538 души. Топ 10 на най-големите села допълват Бистрица /обл. София-град/ с 5118 души, Драгиново /обл. Пазарджик/ с 4664 жители, Казичене /обл. София-град/ със своите 4575 обитатели, Розино /обл. Пловдив/ с 4240 жители, Градец /обл. Сливен/ с 4191 жители, Труд /обл. Пловдив/ - 3964, Мало Конаре /обл. Пазарджик/ с 3908 души и Калипетрово /обл. Силистра/ - 3802 жители.  \r\nЛюбопитно е да се отбележи, че цели 2467 села или почти половината в страната са по-големи от най-малкия град в България - Мелник, който има 183 жители към края на миналата година. Точно десет села - Абрит и Долина /обл. Добрич/, Горно Войводино /обл. Хасково/, Коркина /обл. Кюстендил/, Лобош /обл. Перник/, Медово и Целина /обл. Стара Загора/, Пайдушко /обл. Търговище/, Присад /обл. Бургас/ и Тамарино /обл. Ямбол/ имат население колкото Мелник. \r\n \n\t\t\t\t\t\t", "date": "2019.04.30", "title": "Общо 591 села в страната са без население или с едноцифрен брой жители"}
{"url": "http://www.bnews.bg/article/260209-vrashtame_pavel_vasev_v_balgariya_s_pravitelstven_samolet_rezhisyorat_e_v_budna_koma", "text": "\n Бившият директор на Народния театър Павел Васев ще бъде транспортиран с правителствения самолет от Москва в София заради критичното му здравословно състояние. \r\n\r\n Вече четвърти месец известният режисьор и ръководител на Българския културен център в Москва е в будна кома в руска болница след прекаран инсулт. Няколкократно са правени опити да бъде върнат в България, но руските лекари не са разрешили местенето му. Преди дни състоянието му се стабилизира и това позволява той да бъде превозен със самолет, разкрива Вежди Рашидов пред „24 часа“. \r\n\r\n Той е много близък с Павел Васел и на него първа са обадила съпругата му Елена след получения инсулт. Малко по-късно се изяснило, че здравните му застраховки важат само докато е в реанимация, но за рехабилитацията трябват 12 хил. евро. С помощта на приятели на Васев Рашидов успял да събере необходимата сума и тя незабавно била приведена в Москва. \r\n\r\n В момента в руската столица е най-големият български неврохирург проф. д-р Николай Габровски от „Пирогов“, който да прецени какво е състоянието на 68-годишния бивш председател на Съюза на българските филмови дейци и бивш директор на Народния театър и Сатирата. Шефът на смешната трупа Калин Сърменов е организирал благотворително представление и вече са събрани 15 хил. лв., които ще са нужни за лечението в България. \r\n\r\n На екип от „Пирогов“ – анестезиолог и медицинска сестра, спешно са издадени руски визи с помощта на Народното събрание, които ще придружават Павел Васев при полета му за България. Рашидов е говорил с премиера Бойко Борисов и той е обещал да осигури самолета. Вероятно Васев ще бъде в българска болница около 8-10 май. \r\n\r\n „Борисов ще направи това, което направи и за Христо Мутафчиев – ето го сега, пак е на българските сцени, както и за много българи, които са бедствали. Бързата реакция подарява живот. Обясних му случая и веднага взе решение. Затова съм му изключително благодарен, че помага да оцелеят и живеят близките и приятелите ни. Много съм задължен и на екипа на директора на „Пирогов“ проф. Асен Балтов и на проф. Габровски. Милият Павел не е в добро състояние, но има надежда да се оправи. Срещнахме съпричастие и бившия руски министър на културата Михаил Швидкой и от българския посланик в Москва“, разказа Вежди Рашидов. \r\n\r\n „24 часа“ разговаря и с Елена – съпругата на Павел Васев, която каза, че състоянието му е тежко, но стабилно, и много се надява след връщането му в София то да се подобри. \r\n \n\t\t\t\t\t\t", "date": "2019.04.30", "title": "Връщаме Павел Васев в България с правителствен самолет. Режисьорът е в будна кома"}
{"url": "http://www.bnews.bg/article/260215-otchitat_toplomerite_v_stolitsata", "text": "\nОт  днес започва отчитането на топломерите в столицата. Очаква се първите изравнителни сметки да бъдат готови в началото на месец юли. \r\n\r\nЧаст от топлинните счетоводители вече са публикували графиците си за посещение в интернет и са разлепили съобщения по входовете. \r\n\r\nТе предоставят две дати за отчет, като едната задължително е в неработен ден, за да се улесни достъпът до жилищата на потребителите. \r\n\r\nВ случай, че клиентите отсъстват от дома си и на двете посочени дати, могат да помолят за допълнителен ден за отчет, но за тази услуга ще трябва да платят.  \n\t\t\t\t\t\t", "date": "2019.04.30", "title": "Отчитат топломерите в столицата"}
{"url": "http://www.bnews.bg/article/260216-zhurnalistat_dimitar_bayraktarov_razmaza_krasi_terasi", "text": "\nЖурналистът и водач на листата на \"Движение Презареди България\" с номер 26 Димитър Байрактаров \r\nбуквално размаза самозабравилия се Краси-тераси, който преди дни отправи груби обиди и заплахи към него. \r\nЕто какво сподели Байрактаров на личният си профил във Фейсбук: \r\n\r\nДнес човек членувал някога в истинското ВМРО ми донесе интересна папка с документи- представляващи цялото досие на агент Иван от днешното МВРО и известен като Краси-Тераси.  \r\n\r\nЗачетох се и щях да повърна! Що за изчадие трябва да си, за да донасяш за съратниците си на ДС? Същия този си позволи да ме заплашва с SMS, тъй като няма смелост да се изправи очи в очи срещу мен! \r\n\r\n Типично за доносникът агент Иван! И тези мръсници и доносници, които са затрили кой знае колко човешки съдби днес са се самопровъзгласили за патриоти и искат народа да ги изпрати в Европа! Отврат! \r\n\r\nПубликацията на Байрактаров предизвика истински изблик на чувства от страна на потребителите, които не\r\nкрият омразата си ки МВРО и агент Иван!  \n\t\t\t\t\t\t", "date": "2019.04.30", "title": "Журналистът Димитър Байрактаров размаза Краси-тераси!\r\n"}
{"url": "http://www.bnews.bg/article/260217-vetrovit_i_dazhdoven_vtornik", "text": "\n\r\nПървият работен ден на седмицата идва с облачно време, дъжд и силен вятър. Това съобщават от НИМХ.  \r\n\r\nОчаква се краткотраен дъжд с гръмотевици.   \n\t\t\t\t\t\t", "date": "2019.04.30", "title": "Ветровит и дъждовен вторник"}
{"url": "http://www.bnews.bg/article/260226-kitay_osadi_na_smart_kanadets_za_narkoprestapleniya", "text": "\n Китайски съд осъди на смърт гражданин на Канада за производство и трафик на метамфетамин в контекста на изостреното напрежение между Пекин и Отава заради ареста на финансовия директор на китайския телекомуникационен гигант Huawei, съобщава \"Ройтерс\". \r\n\r\n Канадецът Фен Вей е бил главатар на група за производство и трафик на метамфетамин, постанови съд в Цзянмън. \r\n\r\n Друг заподозрян, Ву Зипинг, също е бил осъден на смърт, но националността му не се споменава. Съдът също така не уточнява пола нито на Фен, нито на Ву. \r\n\r\n Съдът също така е издал присъди срещу още деветима души, включително американец и четирима мексиканци. Не се уточнява какви присъди са получили петима от деветимата, макар че съдът е посочил, че минимумът, който получават, е доживотен затвор. Допълва се, че останалите четирима са били осъдени на затвор, но не се уточнява за какъв период. \r\n\r\n Всички 11 осъдени могат да обжалват присъдите си. \r\n\r\n Фен е вторият канадски гражданин, осъден на смърт за наркотици в Китай през тази година, което става в период на ескалиращо напрежение между двете страни. \r\n\r\n През декември канадската полиция арестува финансовия директор на Huawei Мън Ванчжоу, която е дъщеря на основателя на компанията, като това стана по искане на американските власти. \r\n\r\n Американската прокуратура обрисува канадската компания като заплаха за националната сигурност на САЩ и твърди, че е заговорничела за нарушаване на американските санкции. Както Мън, която е на свобода под парична гаранция, така и Huawei отричат тези твърдения. \r\n\r\n Китай също така наскоро арестува двама канадци от съображения за националната сигурност. \r\n \n\t\t\t\t\t\t", "date": "2019.04.30", "title": "Китай осъди на смърт канадец за наркопрестъпления"}
{"url": "http://www.bnews.bg/article/260227-bezplatna_sinya_zona_v_plovdiv_na_1_i_6_may", "text": "\n Пловдивчани и гостите на града ще могат да паркират безплатно в \"синя зона\" на 1 май, който е утвърден като официален празник - Ден на труда и на международната работническа солидарност. За престой в зоната няма да се заплаща и на 6 май, когато се чества Гергьовден, съобщиха от ОП \"Паркиране и репатриране\". \r\n\r\n Работното време на \"синя зоната\" в града под тепетата е от 8:30 ч. до 17:30 ч. в дните от понеделник до събота включително. За престой не се заплаща и в дните на официалните празници и свързаните с тях почивни дни. \r\n \n\t\t\t\t\t\t", "date": "2019.04.30", "title": "Безплатна \"синя зона\" в Пловдив на 1 и 6 май"}
{"url": "http://www.bnews.bg/article/260231-ot_30_ot_proverenite_kashti_tarsyat_palno_vazstanovyavane_na_sredstvata", "text": "\n По информация от миналата седмица са проверени над 110 къщи за гости, съставени са актове и са предявени за възстановяване над 10 милиона лева.Резултатът от направените проверки на къщите за гости представи министърът на земеделието Румен Порожанов на брифинг в Министерския съвет. \r\n\r\n За 32 от тези 110 къщи за гости се иска пълно възстановяване на средствата, а за останалите е наложена частична финансова корекция. По думите на Порожанов целта е тези, които не са коректни, да възстановят средствата, които не са използвани по предназначение. \r\n\r\n До настоящия момент от Държавен фонд \"Земеделие\" са направени проверки на около 18% от всички къщи за гости. Земеделският министър посочи, че риск анализът е за 5%. \r\n\r\n По стария програмен период 2007-2013 г. са построени 746 къщи за гости. Те са финансират с до 200 000 евро. По данни на Министерството средното финансиране е около 135 000 евро. \r\n\r\n Порожанов допълни, че сигналите са получени, защото още през 2016 г. всички къщи за гости са предложени на страницата на Държавен фонд \"Земеделие\" за ползване от страна на гражданите, както и за подаване на сигнали, когато къщите за гости не се използват по предназначение. \r\n\r\n Земеделският министър посочи, че всички къщи ще бъдат проверени, независимо дали е изтекъл мониторинговият период, или не. Ако се установи, че има пропуски в отчетите и ползването на къщите за гости, ще бъдат налагани съответните финансови корекции и дори и пълно възстановяване на сумата, закани се Порожанов. \r\n\r\n Той се надява проверката да се движи възможно най-бързо, като се засича информация и от НАП, и от общините. Очаква се да бъде приложен и риск-анализ за приоритетните обекти, които да се разгледат първоначално, а след това ще бъдат проверени и останалите. \r\n\r\n Порожанов категорично заяви, че ако има други нарушения, свързани с Наказателния кодекс, ще бъдат предявявани. Той припомни, че първият случай с къща за гости, който е бил проверен е на пловдивски преподавател. \r\n\r\n Земеделският министър увери, че не вижда да има пряка опасност да се загубят евросредства. \r\n\r\n Припомняме, преди седмица главният прокурор разпореди извършване на проверка на всички проекти с предмет изграждане на жилищни сгради (къщи) за гости на територията на цялата страна. \r\n\r\n Повод за това бяха извършените проверки на бившия зам.-министър на икономиката Александър Манолев по изнесени твърдения за злоупотреби с евросредства, както и на депутата от БСП Елена Йончева за три къщи за гости на морето, финансирани със средства на ЕС. \r\n\r\n От прокуратурата увериха, че ще търсят връзка между бенефициентите на евросредства за изграждане на къщи за гости и служебни лица. \r\n\r\n По повод започналите проверки бившият земеделски министър Ахмед Дикме заяви, че те не са работа на прокуратурата, а на Министерството на земеделието и ДФЗ, тъй като те са контролиращият орган, който обаче не си е свършил работата.  \r\n\r\n Днес стана ясно и че проверките ще обхванат не само бенефициентите, но и строителите на къщите за гости. \r\n \n\t\t\t\t\t\t", "date": "2019.04.30", "title": "От 30% от проверените къщи търсят пълно възстановяване на средствата"}
{"url": "http://www.bnews.bg/article/260232-dvama_ot_osvobodenite_v_kuklen_se_oplakaha_ot_politseysko_nasilie", "text": "\n Остава засиленото полицейско присъствие в Куклен, след като на Великден пияни нападнаха полицаи, отишли на проверка по сигнал за силна музика. Петима души остават в ареста за 72 часа. Междувременно двама от освободените от ареста се оплакаха от полицейско насилие. \r\n\r\n Юли е част от компанията, празнувала шумно на Великден. Освободен е снощи от ареста, казва, че бил качен в полицейски автомобил след инцидента, за да даде показания като свидетел. \r\n\r\n Друга жена, роднина на задържаните, също е със синини по лицето. От полицията отрекоха обвиненията. \r\n\r\n „Няма осъществено полицейско насилие над лицата, които са задържани, всички лица са освидетелствани”, каза старши комисар Атанас Илков, директор на ОД на МВР-Пловдив. \r\n\r\n В ареста остава 40-годишна жена, която е обвинена в хулиганство с изключителна дързост и цинизъм. Заедно с нея зад решетките са и  \r\nдвамата й синове, един от които посегнал на полицейския екип. \r\n\r\n „Те имат и второ повдигнато обвинение за това, че са счупили предно обзорно стъкло на служебния автомобил”, заяви Чавдар Грошев, районен прокурор на Пловдив. \r\nОчаква се прокуратурата да поиска постоянното задържане под стража на част от задържаните. \r\n \n\t\t\t\t\t\t", "date": "2019.04.30", "title": "Двама от освободените в Куклен се оплакаха от полицейско насилие"}
{"url": "http://www.bnews.bg/article/260218-yaponskiyat_imperator_akihito_abdikira", "text": "\n Японският император Акихито днес се оттегля от престола. Това е първата императорска абдикация в Страната на изгряващото слънце от две столетия насам. \r\n\r\n Акихито ще отстъпи престола на най-големия си син и престолонаследник – Нарухито, който ще стане 126-ият японски монарх. \r\n\r\n Церемонията ще продължи само 10 минути.  Ще присъстват 300 души – членове на императорската фамилия, министри и депутати, представители на съдебната и на местните власти, както и съпругите на почетните гости. \r\n\r\n Акихито ще произнесе последната си реч като император. \r\n\r\n Нарухито ще бъде интронизиран на 22 октомври с пищна церемония в присъствието на 2500 гости, след които редица държавни глави. \r\n \n\t\t\t\t\t\t", "date": "2019.04.30", "title": "Японският император Акихито абдикира"}
{"url": "http://www.bnews.bg/article/260229-indiyskata_armiya_tvardi_che_e_namerila_stapki_na_yeti", "text": "\n Индийската армия твърди, че е намерила стъпки от Йети, което разпали вълна от шеги в социалните мрежи, съобщи Би Би Си. \r\n\r\n Армията публикува в Туитър, че е намерила „мистериозни стъпки на митичния звяр йети в лагера Макалу” в Хималаите. \r\n\r\n Йети е голямо, приличащо на маймуна същество основно свързано с фолклора на Южна Азия. \r\n\r\n Няма доказателства, че Йети съществува, но митът остава силен в района. \r\n\r\n Армията сега допринася за легендата,  като споделя снимки на „отпечатъците” в снега в своя официален акаунт в Туитър. \r\n\r\n Въпреки че стъпките са намерени на 9 април, от армията публикуват снимките сега, след като са решили дали отговарят на ранните теории за него, пише вестник „Таймс оф Индия”. \r\n\r\n Реагирайки на недоверието в социалните мрежи, от армията заявиха, че „доказателствата” за йети са били „снимани” и „дадени на експерти по въпроса”. \r\n\r\n Йети, познат като \"голямата стъпка\", е легендарно същество, което се смята, че населява Хималаите. Истории за хора, които са го виждали идват от Индия, Непал и Бутан. \r\n\r\n През 2013 г. британски учен направиха извод, че Йети може всъщност да е подвид на кафявата мечка. \r\n\r\n През 2011 г. ДНК тестова на „пръст на Йети” донесени от Непал преди половин век показаха, че той е човешки. \r\n\r\n През 2013 г. пък при анализ на косми, за които се смята, че са на „голямата стъпка”, се откри, че те са на антична полярна мечка. \r\n\r\n Ръководителят на изследването проф. Бриян Сайкс от Оксфорд, заяви че най-вероятното обяснение за мита е хибрид между бели и кафеви мечки.  \r\n \n\t\t\t\t\t\t", "date": "2019.04.30", "title": "Индийската армия твърди, че е намерила стъпки на Йети"}
{"url": "http://www.bnews.bg/article/260222-zashto_uchenitsi_byaha_nastaneni_na_podobno_myasto", "text": "\n Мизерия и нулева хигиена в хотел с категория 4 звезди. Ученици бяха настанени в окаяни стаи. За случая сигнализира една от майките на деца от столично училище, отишли на екскурзия в Русе. Нощувките трябвало да бъдат в един от престижните 4-звездни хотели в крайдунавския град. На място обаче реалността се оказала друга, твърди майката. \r\n\r\n „Останахме разочаровани от условията. От 5 до 10 етаж дограмата е нова. От 11 нагоре обстановката е мизерна. Помолихме управителя на хотела да преместим децата в хубавите стаи. Оказа се обаче, че в града има фестивал и няма други свободни места. Обясниха ни, че част от парите, които сме платили, ще ни бъдат върнати”, заяви учителят и ръководител на екскурзията Виктория Митова от 157 ГИЧЕ „Сесар Вайехо“ в ефира на „Здравей, България\" . \r\n\r\n Майката, Веселка Бонева, каза още, че дори децата са се възмутили от мястото и мизерията. \r\n\r\n „Предложихме два варианта за настаняване - единият в близкото село Нисово, а другият в хотел Рига. Те избраха Рига, защото е в центъра на града. Имаме подписан договор с хотела, че децата се настаняват в нереновирани стаи. Наш представител беше там. Говорих с управителя още, докато децата бяха на разходка. Имаше предложение да се преместят в други стаи, но те отказаха\", коментира представителят на туристическата агенция Деница Иванова. Тя допълни, че това е бил единственият хотел, който е искал да приеме деца.„Практиката е хотелите да не желаят да настаняват деца е масова”, каза още Иванова. \r\n\r\n „При запитване за настаняване на ученическата група ние сме оферирали икономични нереновирани стаи и реновирани помещения в категориите стандарт и делукс. Стаите не са мръсни. Снимките, които показват мизерия в сградата, са извадени от контекста. В сайта на хотела и на рецепцията тези стаи не са обявени, защото не се продават. Стаи, които не са категоризирани не се дават”, каза мениджърът на хотела Женя Петрова. \r\n\r\n Министерството на туризма започна проверка по случая. „Стаите не отговарят на нито една от категориите, които са определени в Закона за туризма. Бяхме уверени, че последните етажи не се предлагат на туристи. По време на огледа установихме, че стаите са опасни”,  каза Лиляна Арсова, представител на Министерството на туризма. \r\n \n\t\t\t\t\t\t", "date": "2019.04.30", "title": "Защо ученици бяха настанени на подобно място?"}
