{"url": "http://www.bnews.bg/article/253723-radev_ot_yordaniya_mozhem_i_nie_da_imame_tsentar_koyto_da_vnedryava_nay_visokite_tehnologii_tryabva_da_go_napravim", "text": "\n SESAME е едно невероятно съоръжение, което показва, че когато няколко държави от региона се обединят в името на високите технологии, получат подкрепата на ЕС и на ЦЕРН, нещата са възможни. Това каза пред журналисти президентът Румен Радев, който посети Съоръжението за синхротронно лъчение за експериментални науки и приложения в Близкия изток SESAME (Synchrotron-Light for Experimental Science and Applications in the Middle East). Международният изследователски център е разположен близо до столицата Аман. \r\n  \r\nПрезидентът и членове на делегацията присъстваха на брифинг за съоръжението, след което го разгледаха. \r\n\r\n \r\n\r\n „Това е нещо, за което аз лично настоявам и се боря от година и половина, в пълна подкрепа и на доц. Леандър Литов, ръководител на научния ни екип в ЦЕРН, това да стане и на Балканите. Примерът, че могат държавите да се обединят, вече е достатъчно показателен, че ние можем да подходим по същия начин - да имаме и ние център, който да внедрява най-високите технологии, който да ни позволява да извършваме изследвания в различни области на науката - физика, химия, ядрена физика - до медицина и археология. Трябва да го направим“, каза президентът Радев. \r\n  \r\nТой коментира, че когато решаваме как да инвестираме парите си, трябва да се мисли не само за магистрали. \r\n\r\n „Да, те са жизненоважни, кръвоносната система на икономиката са, но трябва да се мисли \"поне за малко мозък\", за инвестиция в човешкия капитал, в наука, в лаборатории за научни изследвания, защото виждаме, че държавите вече се обединяват и правят точно това. Ние сме членове на ЕС и все още не можем да направим така, че да получим помощ за такива инвестиции, а получават страни, които не са членове на ЕС“, коментира Радев. \r\n\r\n \r\n\r\n Той каза, че когато в началото на тази година е събрал управляващия комитет на идеята да се направи такъв център на Балканите, е предложил да се направи и сключи меморандум за разбирателство, който да подпишат всички премиери по време на срещата на върха през май в София, но това не се е случило. \r\n  \r\n„Ще продължаваме, радвам се, че имаме подкрепата и на йорданската страна, можем да сътрудничим, на проф. Хойер, който ще окаже методическа помощ, и на ЦЕРН за внедряване на технология“, каза Радев. \r\n\r\n \r\n\r\n „Президентът ви току що посети изключително съоръжение“, каза бившият генерален директор на ЦЕРН проф. Ролф-Дитер Хойер, който добави, че то се подкрепя от осем участващи държави, които не са с лесни отношения помежду си, но в науката са заедно. \r\n  \r\nТова може да бъде модел също и за Балканския регион, каза той. Мога само да окуража балканските държави да построят подобно съоръжение, ще спечелите от това, добави Хойер. \r\n  \r\nSESAME е единственото съоръжение за синхротронно лъчение в Близкия изток и едно от около 60-те в света. \r\n \n\t\t\t\t\t\t", "date": "2018.12.15", "title": "Радев от Йордания: Можем и ние да имаме център, който да внедрява най-високите технологии! Трябва да го направим!"}
{"url": "http://www.bnews.bg/article/253721-borisov_do_2024_g_balgariya_shte_otdeli_2_ot_bvp_za_otbrana", "text": "\n България ще отдели 2% от брутния си вътрешен продукт за отбрана до 2024 година. Това обяви премиерът Бойко Борисов по време на срещата си със заместник-държавния секретар на Съединените щати Джон Съливан.  \r\nФокус на разговора между Съливан и Борисов са били темите за сигурността, енергетиката, инвестициите и двустранните отношения. \r\n\r\n Заместник-държавният секретар подчерта, че страната ни е стабилен и предвидим партньор в рамките на НАТО.  \r\n\r\n Съливан предаде послание от американския президент Доналд Тръмп за важността на приятелските отношения с България. \r\n\r\n Борисов отбеляза, че страната ни работи активно както за енергийна диверсификация, така и по проектите за газови връзки със съседните страни. \r\n \n\t\t\t\t\t\t", "date": "2018.12.15", "title": "Борисов: До 2024 г. България ще отдели 2% от БВП за отбрана"}
{"url": "http://www.bnews.bg/article/253720-proekt_za_nebostargach_do_vhoda_na_morskata_gradina_izkara_varnentsi_na_protest", "text": "\n Варненци излязоха на протест срещу изграждането на висока сграда в идеалния център на града. По проект 18-етажното здание трябва да бъде построено до входа на Морската градина. \r\n\r\n Недоволните жители на морския град поискаха общината да наложи мораториум върху високото строителство в центъра. \r\n\r\n „Да се ограничи високото строителство в идеалния център на Варна и да се даде възможност на гражданите да живеят в една по-добра, здрава градска среда с повече междублокови пространства, паркинги, зелени зони“, заяви Николай Танчев. \r\n\r\n Бъдещата сграда трябва да се издигне на мястото на емблематичен хотел в града, като има подробен устройствен план, одобрен още през 2007 г. \r\n\r\n Главният архитект на Варна обяви, че построяването на сградата зависи само от волята на собствениците. Според него в едно подобно строителство няма почти нищо притеснително. \r\n\r\n „Историята е концентрирала високите сгради покрай бул. „Сливница”. Аз лично предпочитам да не са разпилени из целия град, а да са концентрирани на едно място. По-скоро ме притеснява самата архитектура каква ще бъде. Аз винаги настоявам, когато има пунктови сгради или т.н. високи сгради, това да се случва с конкурс, за да се намери най-доброто решение“, коментира Виктор Бузев, гл. архитект на Варна. \r\n\r\n   \r\n \n\t\t\t\t\t\t", "date": "2018.12.15", "title": "Проект за небостъргач до входа на Морската градина изкара варненци на протест"}
{"url": "http://www.bnews.bg/article/253722-rumen_radev_na_ofitsialno_poseshtenie_v_yordaniya_po_pokana_na_kral_abdula_ii_bin_al_huseyn", "text": "\n Президентът Румен Радев и водената от него делегация пристигнаха в Йордания, където българският държавен глава ще бъде на официално посещение до 17 декември по покана на крал Абдула Втори, с когото ще разговаря утре в Аман. \r\n\r\n Днес президентът Радев ще посети съоръжението за научни експерименти SESAME, което е единствено по рода си в Близкия изток, а по-късно ще има среща с представители на българската общност в Йордания. \r\n \n\t\t\t\t\t\t", "date": "2018.12.15", "title": "Румен Радев на официално посещение в Йордания по покана на крал Абдула II бин ал-Хусейн!"}
{"url": "http://www.bnews.bg/article/253719-protesti_aresti_i_naprezhenie_v_parizh", "text": "\n 85 души бяха задържани в Париж в петия пореден уикенд от протестите на \"жълтите жилетки\", предаде Асошиейтед прес. \r\n\r\n Хиляди хора отново излязоха да протестират във френската столица. Органите на реда казаха, че за 46 от арестуваните е постановена мярка \"задържане под стража\". \r\n  \r\nМежду демонстрантите и полицията избухнаха сблъсъци на някои места, основно в района булевард \"Шан-з-Елизе\". \r\n\r\n Органите на реда използваха сълзотворен газ, за да разпръснат групи протестиращи от страничните улици на главния булевард. \r\n  \r\nОколо 8000 полицаи и 14 бронетранспортьора модел VBRG на френската жандармерия бяха разположени в Париж заради протестите \r\n\r\n Протестите през последните няколко уикенда бяха белязани от прояви на насилие, при които демонстранти изпотрошиха и плячкосаха магазини, издигнаха барикади по улиците, и после ги подпалиха, и буйстваха в Триумфалната арка. \r\n  \r\n \n\t\t\t\t\t\t", "date": "2018.12.15", "title": "Протести, арести и напрежение в Париж "}
{"url": "http://www.bnews.bg/article/253717-shofyor_zagina_zaradi_protest_na_zhaltite_zhiletki_v_belgiya", "text": "\n Шофьор загина в Белгия, близо до границата с Франция, след като се вряза в камион, който спрял рязко заради блокада на протестиращи „жълти жилетки“, съобщава АФП. \r\n\r\n Инцидентът станал в района Еркелин, на кръстопът между пътищата N40 и N54, допълват местните власти. \r\n\r\n   \r\n \n\t\t\t\t\t\t", "date": "2018.12.15", "title": "Шофьор загина заради протест на „жълтите жилетки“ в Белгия"}
{"url": "http://www.bnews.bg/article/253716-fregatata_drazki_se_zavarna_ot_misiya_na_nato", "text": "\n С военен ритуал в база „Атия” беше посрещната фрегатата „Дръзки”. Корабът се завърна от участие в операцията на НАТО „Морски защитник”. \r\n\r\n Като част от състава на Втората постоянна военноморска група на НАТО корабът е патрулирал в източната част на Средиземно море, където обстановката е изключително сложна. \r\n\r\n На връщане фрегатата попаднала в голяма морска буря с вълнение от 8-9 бала. \r\n\r\n „На „Дръзки” се разчиташе при покриване на големи райони от патрулиране, т.е. всякаква дейност, която би била свързана с терористични действия, нарушаване на международното право, както и нетрадиционни заплахи”, коментира контраадмирал Митко Петев, командир на Военноморските сили. \r\n \n\t\t\t\t\t\t", "date": "2018.12.15", "title": "Фрегатата „Дръзки” се завърна от мисия на НАТО"}
{"url": "http://www.bnews.bg/article/253711-shok_izvesten_model_na_victoria_s_secret_se_pokaza_bez_grim_i_izplashi_fenovete", "text": "\n Един от \"ангелите\" на Victoria's Secret сe показа на феновете без грим. 22-годишната Тейлър Хил определено не изглежда така, както повечето й фенове си представят. Снимката се появи на страницата й на Instagram. \r\nМомичето видимо се бори с акнето. Преди време тя бе показала друга снимка без грим, но на нея недостатъкът беше по-малко забележим. \r\nНякои потребители критикуват качването на снимката от страна на модела, а други отбелязват, че несъвършенството на кожата не прави Тейлър грозна и я похвалиха за нейната честност. Нещо повече, нейното акне не е толкова много. \r\n \n\t\t\t\t\t\t", "date": "2018.12.15", "title": "Шок! Известен модел на Victoria's Secret се показа без грим и изплаши феновете "}
{"url": "http://www.bnews.bg/article/253718-prezidentat_radev_razgovarya_na_dondukov_2_s_dzhon_salivan", "text": "\n Държавният глава Румен Радев е разговарял на \"Дондуков\" 2 със заместник-държавния секретар на САЩ Джон Съливан, който е на посещение в България. В срещата е участвал и посланик Ерик Рубин. Във фокуса на разговорите са били стратегическото партньорство между България и САЩ, както и развитието на двустранното сътрудничество, съобщиха от прессекретариата на президента. \r\n  \r\nПрезидентът Радев е изразил интереса на страната ни към разширяване на икономическия обмен и увеличаване на инвестициите от САЩ в сфери с висока добавена стойност и информационните технологии. По думите му България се утвърждава като регионален технологичен лидер и привлича все повече експерти и технологични компании от региона и Европа. \r\nПрезидентът посочил също така, че страната ни има амбицията да се развива като регионален енергиен център в Югоизточна Европа. Реалната диверсификация с изграждането на интерконектори с нашите съседи, заедно с директните доставки на енергийни ресурси, повишават сигурността и водят до намаляване на цените, с което съответстват на националните интереси на България и на Европейския съюз, посочил още Румен Радев. \r\nОбсъдена е била и възможността за разширяването на двустранното сътрудничество в разработването на перспективни енергийни източници. \r\n\r\n Джон Съливан е дал висока оценка на двустранното сътрудничество в сферата на отбраната и сигурността и на приноса на българските военнослужещи в НАТО. \r\nПрезидентът отбелязал значителния международен интерес към процеса на модернизация на Българската армия, в който участват и САЩ. Държавният глава подчертал, че страната ни се стреми към стратегическо партньорство с бъдещия доставчик, обмен на програми за обучение и търси най-изгодното предложение на основата на равнопоставеност, конкурентност и прозрачност, при спазване на критериите, определени от Министерството на отбраната и Народното събрание. \r\n \n\t\t\t\t\t\t", "date": "2018.12.15", "title": "Президентът Радев разговаря на „Дондуков“ 2 с Джон Съливан"}
{"url": "http://www.bnews.bg/article/253714-ministerstvoto_na_kulturata_s_ideya_da_prevarne_sveti_kirik_v_ostrov_na_izkustvata", "text": "\n Министерството на културата има идея да превърна острова „Свети Кирик” край Созопол в остров на изкуствата. Експерти от Лувъра в Париж проявяват интерес и желание за инвестиции в културния обект. \r\n\r\n Сградата на Рибарското училище на острова обаче е в окаяно състояние и има опасност от срутване. \r\n\r\n Рибарското училище е открито през 1930 г. лично от Цар Борис III. Целта обаче била да се заобиколят клаузите на Ньойския договор и да се подготвят спецчасти в морското дело. Още при строежа става ясно, че на острова е имало храм на Бог Аполон. \r\n\r\n „Островът е култовото ядро на Аполония, а в Средновековието тук е открита първата базилика. По-нататък в късното Средновековие тук съществува и манастира „Свети Кирик и Юлита”, чието име носи островът”, разказа директорът на Археологическия музей в Созопол Димитър Недев. \r\n\r\n В района са намерени безброй антики. Част от тях са в Лувъра и през лятото бяха изложени в музея в Созопол. Сред тях е и статуя на Пан от древна Аполония. Предполага се, че е намерена в Созопол в края на XIX век и се съхранява в Лувъра в момента. \r\n\r\n Сега министърът на културата Боил Банов предлага „Свети Кирик” да стане световен остров на изкуствата: „Мисля, че ще бъде уникално място там и за туристите, и за страната като имидж. Защото един остров, който съчетава в себе си от археологията до съвременните изкуства, където ще могат да се събират хора от цял свят, включително и да дебатират, да анализират, да правят изложби, да се случват много неща, той ще бъде изключителен притегателен център”, посочи Банов. \r\n\r\n Местните хора обаче не вярват в реализацията на идеята, защото през годините са получавали много обещания. \r\n\r\n „Това е една стара идея. Идеята стои отдавна, дано да се реализира, ние го чакаме с нетърпение”, каза кметът на Созопол Панайот Рези. \r\n\r\n Сградата на Морското училище може да остане само върху картичките, ако скоро не се възроди в център на изкуствата, казват експертите. \r\nВ момента на остров Свети Кирик има пропускателен режим, защото малка част от него се ползва за катерите на „Гранична полиция”. \r\n \n\t\t\t\t\t\t", "date": "2018.12.15", "title": "Министерството на културата с идея да превърне „Свети Кирик” в остров на изкуствата"}
{"url": "http://www.bnews.bg/article/253705-prokuror_ima_indikatsii_za_koruptsiya_v_patna_politsiya", "text": "\n Като индикации за корупционни практики в Пътна полиция говорят наличието на вещите (валута, незаконен револвер, тефтерче - б.р.) в близост до колата на открития прострелян шеф на КАТ-Казанлък Тодор Николов. Това заяви районният прокурор Таня Димитрова пред Нова телевизия. \r\n\r\n В настоящия етап все още няма събрани доказателства дали и други от полицаите са замесени. Точна схема не може да бъде оповестена от прокуратурата, заяви Димитрова. \r\n\r\n Към момента водещата версия, по която работят екипите, е че шефът на КАТ-Казанлък се е самоубил, обясни районният прокурор Таня Димитрова. При огледа е намерен личният автомобил, а инспекторът е бил заключен в него и е държал служебното си оръжие. \r\n\r\n Припомняме, шефът на КАТ- Казанлък Тодор Николов беше намерен мъртъв в колата си близо до казанлъшкото село Бузовград. В близост до мястото, където е открито тялото, са намерени няколко хиляди лева, незаконно оръжие и тефтерче. Сумата е била извън колата, в четири малки пачки. \r\n\r\n По-рано версиите бяха самоубийство и склоняване към самоубийство. Тодор Николов е част от системата на МВР от 2006 година. През 2014 година става ръководител на КАТ Казанлък, което е най-голямото районно полицейско управление в България. \r\n\r\n В петък, 14 декември, след повече от 48 часа издирване, инспекторът е намерен в началото на отводнителен канал, излизащ от язовир Копринка. Това е на около 6-7 км от селото, в което живее. \r\n \n\t\t\t\t\t\t", "date": "2018.12.15", "title": "Прокурор: Има индикации за корупция в Пътна полиция"}
{"url": "http://www.bnews.bg/article/253712-intsident_shofyor_zabi_mikrobus_v_hrastite_na_e79", "text": "\n Шофьор на микробус с монтански номера е катастрофирал тази нощ, съобщава „Конкурент”.Инцидентът е станал на международен път Е79. \r\n\r\n Микробус „Фолксваген“ с монтанска регистрация, който е пътувал от Враца към Монтана е излязъл от пътното платно, пресякъл е насрещното и след като е прелетял над канавката се е забил в храсталака. \r\n\r\n Инцидентът е станал на около 500 метра след новоремонтираният мост над река „Ботуня“. \r\n\r\n Няма информация за пострадали при инцидента. \r\n \n\t\t\t\t\t\t", "date": "2018.12.15", "title": "ИНЦИДЕНТ! Шофьор заби микробус в храстите на Е79"}
{"url": "http://www.bnews.bg/article/253707-reshenieto_na_kosovo_da_sazdade_armiya_predizvika_naprezhenie_na_balkanite", "text": "\n Решението на Косово да създаде своя армия предизвика напрежение на Балканите. То разгневи Сърбия. Страната предупреди, че това застрашава мира в региона и поиска извънредно заседание на Съвета за сигурност на ООН. Русия пък се обяви против плановете заседанието да се проведе при закрити врата. \r\n\r\n Сръбският премиер намекна, че един от възможните отговори може да бъде военна интервенция. \r\n\r\n НАТО също реагира остро и обяви, че подобни действия са \"ненавременни\".  \r\n\r\n тревога от решението на Прищина изрази и генералният секретар на ООН Антонио Гутериш. \r\n \n\t\t\t\t\t\t", "date": "2018.12.15", "title": "Решението на Косово да създаде армия предизвика напрежение на Балканите"}
{"url": "http://www.bnews.bg/article/253710-nay_malko_25_arestuvani_vav_frantsiya_predi_nachaloto_na_protesta_na_zhaltite_zhiletki", "text": "\n Най-малко 25 души са арестувани в събота сутринта в северния френски регион Ил дьо Франс, който включва и Париж преди началото на очаквания протест на \"жълтите жилетки\". За това съобщи телевизия BFM, позовавайки се на полицията и на прокуратурата, цитирана от ТАСС. \r\n\r\n Шестима са арестувани в столицата Париж. Както по-рано съобщи телевизията, във френската столица са мобилизирани 8 000 полицаи, дежурят и бронемашини. \r\n\r\n Във Франция от 17 ноември започна протеста на движението на \"жълтите жилетки\", недоволстващи срещу поскъпването на горивото, по-високите данъци и разходи за живот. \r\n \n\t\t\t\t\t\t", "date": "2018.12.15", "title": "Най-малко 25 арестувани във Франция преди началото на протеста на \"жълтите жилетки\""}
{"url": "http://www.bnews.bg/article/253706-megan_markal_ponasya_mnogo_tezhak_udar_navrah_koleda_prichinata_shte_vi_shokira", "text": "\n Очаквано или не – принц Хари и Меган Маркъл най-вероятно няма да посрещнат първата си Коледа заедно. Херцогинята на Съсекс вече се пита в какво точно се е забъркала, след като се омъжи за кралска особа. \r\n\r\n Вече ви разкрихме как Меган Маркъл нарушиха пореден път протокола и нанесе много тежък удар право в сърцето на кралица Елизабет II. Това не е всичко. Преди дни наяве излязоха скандални разкрития за херцогинята, първия й мъж и куп наркотици. Животът на херцогинята продължава да се усложнява. \r\n\r\n Оказва се, че тя няма да посрещне Коледа заедно със съпруга си и то още от първата година, в която са женени. Причината е повече от смайваща и ви гарантираме, че ще се хванете за главата от почуда.  \r\n  \r\n \n\t\t\t\t\t\t", "date": "2018.12.15", "title": "Меган Маркъл понася много тежък удар навръх Коледа, причината ще ви шокира!"}
{"url": "http://www.bnews.bg/article/253709-vse_poveche_balgari_prekarvat_kolednite_praznitsi_u_doma", "text": "\n Все повече българи не прекарват коледните празници у дома, отчитат туроператори. Според анализите над 500 000 души ще пътуват.  110 000 от тях са решили да прекарат празниците зад граница. \r\n\r\n Все по-често българите избират да се съберат със семейство и приятели на място, където други да се погрижат за тях. \r\n\r\n Коледните пътувания са и отражение на демографската картина на страната - най-много полети до България има от Великобритания, Испания и Германия. За това време на годината скачат и цените на самолетните билети. От туристическите агенции отбелязват, че най-изгодно можем да летим, ако си купим билет месец-два по-рано от избраната дата.   \r\n \n\t\t\t\t\t\t", "date": "2018.12.15", "title": "Все повече българи прекарват коледните празници у дома"}
{"url": "http://www.bnews.bg/article/253713-roditeli_sadyat_rakovodstvoto_na_uchilishte_v_burgas_zaradi_falshivi_izvinitelni_belezhki", "text": "\n Деца и техните родители съдят училище в Бургас, чието ръководство ги уличило в представяне на фалшиви бележки и ги наказало с преместване в самостоятелна форма на обучение. За казуса съобщава Нова телевизия. \r\n\r\n Четиримата младежи са ученици в 12 клас и учат в Профилираната гимназия за чужди езици \"Васил Левски\". \r\n\r\n „Трябваше да направя отчет на отсъствията през месец октомври – разяснява скандалната ситуация класният ръководител Красимир Чолаков. - Започнах проверка на всички извинителни бележки, които ми бяха дадени от децата, за да извиня отсъствията. Тогава установих, че номерът на амбулаторния лист при две от бележките, които ми даде един от учениците, е един й същ. Те са издадени за период от две седмица. През това време ученикът е идвал от време на време”. \r\n\r\n Учителят допълва, че младежите не са дали обяснение за фалшивите бележки. \r\n\r\n „Стигна се до тук, защото училището, като образователна институция, има функция да възпитава и да се противопоставя на подобни прояви – категорична е директорката на учебното заведение Весела Иванова. - Този прецедент в учебното заведение стана, защото бележките бяха много. Няма как да допуснем подобни случки да станат практика”. \r\n\r\n Тя допълни, че след като е разбрала за случилото се, веднага е задействала процедура по установяване истинността на документите. \r\n\r\n  „Родителите смятат, че това наказание е прекалено тежко – допълва тя. - Педагогическият съвет решава какви санкции да бъдат наложени на учениците, когато нарушават закона. По време на изслушването на техните обяснения, децата казаха, че всъщност са имали други мотиви”. \r\n\r\n „Не сме разговаряли по случая с фалшивите документи. Говорили сме за това какви уроци могат да научат от тази ситуация. Приемам позицията на родителите, че искат да ги защитят. Но така те няма да си научат урока”, заяви психологът на училището Антония Янакиева. \r\n\r\n Родителите на децата, както и лекарят, чието име е замесено, категорично отказаха да дадат обяснение по случая. \r\n\r\n Първото заседание в Административния съд в Бургас по обжалване заповедта на учебното заведение е насрочено за 23 януари. \r\n \n\t\t\t\t\t\t", "date": "2018.12.15", "title": "Родители съдят ръководството на училище в Бургас заради фалшиви извинителни бележки"}
{"url": "http://www.bnews.bg/article/253708-gorski_i_politsiya_sreshtu_zachestilite_brakonierski_nabezi", "text": "\n Във Врачанско се проведе среднощна акция на горски и полиция заради зачестилите бракониерските набези. Конфискувани са резачки, каруци с дърва и коне. \r\n\r\n В гората край село Габаре служителите се натъкнали на поредните нарушители. \r\n\r\n „Наложи се да произведем предупредителен изстрел във въздуха, за да се отдръпнат. Заплашиха, че ще дойдат още хора”, разказа Мурад Шакиров от Изпълнителната агенция по горите. \r\n\r\n Трябвало да се намеси полицията, за да бъде овладяно положението. Един от бракониерите е задържан за 24 часа. Обяснил, че е дошъл в гората заради роднина. \r\n\r\n Само през последните два месеца  служителите от Врачанското горско стопанство са съставили над 100 акта. Задържани са 14 автомобила, 20 моторни триона, както коне, каруци и дърва. \r\n\r\n Бракониерите не си плащат глобите, защото официално се водят безработни, но в гората стават все по-изобретателни, а дървата продават. \r\n\r\n „Тези хора са го превърнали това в професия, навсякъде имат съгледвачи, които вече знаят номерата на нашите коли”, посочи Юрий Николов от Изпълнителната агенция по горите. \r\n\r\n Горските направили още един удар, този път в стара мина край монтанското село Смоляновци. Тези  дни е разкрит таен склад  с над сто кубика нелегални дърва. \r\n\r\n   \r\n \n\t\t\t\t\t\t", "date": "2018.12.15", "title": "Горски и полиция срещу зачестилите бракониерски набези"}
{"url": "http://www.bnews.bg/article/253715-zamestnik_predsedatelyat_na_komisiyata_po_otbrana_v_ns_nikolay_tsonkov_pred_barekov_i_bayraktarov_karakachanov_tryabva_da_bade_primer_kak_se_spazva_zakona_a_toy_go_pogazva_vsyacheski", "text": "\n Днес в предаването \"Бареков и Байрактаров без цензура\", което се излъчва всяка събота от 10:30 ч. на живо по телевизия Евроком, гост бе зам. председателят на Комисията по отбрана в НС Николай Цонков, който коментира нелепото поведение на вицепремиера Красимир Каракачанов. \r\n\r\n Гостът заяви, че се притеснява от изказванията на вицепремиера и по- конкретно от това, че вицепремиерът заяви, че от него зависи дали Македония ще влезе в НАТО. Имайки предвид, че сме членове на НАТО и той трябва да се съобразява в изказването на позиция, категоричен бе Цонков.   \r\n\r\n Запитан с какво Каракачанов застрашава членството на България в НАТО, обръщайки своята позиция на 180 градуса, насред разследването на Прокуратурата за далавери в Министерството на отбраната, гостът коментира, че по отношение на Македония, в България имаме официални позиции, които трябва да следваме и не можем да се отклоняваме от националната политика, която имаме в рамките на Северноатлантическия договор. Според Цонков изказването на вицепремиера силно нарушава нашия авторитет в НАТО като организация и това може да има тежки последствия за нашата страна. Това поведение може да засегне проектите за модернизация на българската армия и България да не успее да договори най- добрите условия, при които да придобие отбранителни продукти и можем да бъдем поставени в изолация в НАТО, заяви гостът. \r\n\r\n Цонков заяви, че Каракачанов въвлича България в един ненужен геополитически сблъсък, което е най- големият проблем според него.  \r\n\r\n Гостът в студиото сподели мнение, че премиерът Борисов се опитва да стопли българските отношения с Америка и използва модернизацията на армията ни, която е в ход. Тандемът Борисов - Каракачанов започва да се пропуква и нервите на премиера няма да издържат още дълго, да стои зад гърба на вицепремиера и да го подкрепя.  \r\n\r\n Във връзка със скандала с храната на армията и фактът, че са похарчени 31 милиона за такава от обществени поръчки, а всъщност храна не е доставяна от години насам, Цонков коментира, че неизпълнение на решение на Върховния съд е наказуемо и е престъпление. \"Каракачанов трябва да бъде пример как се спазва закона, а не обратното. Той го погазва!\", заяви гостът. \r\n\r\n   \r\n \n\t\t\t\t\t\t", "date": "2018.12.15", "title": "Заместник председателят на Комисията по отбрана в НС Николай Цонков пред Бареков и Байрактаров: Каракачанов трябва да бъде пример как се спазва закона, а той го погазва всячески! "}
{"url": "http://www.bnews.bg/article/253704-otkriha_i_tefterche_do_myastoto_kadeto_e_namereno_tyaloto_na_nachalnika_na_kat_kazanlak", "text": "\n Разследващите са открили тефтерче на мястото, където вчера беше намерено тялото на 44-годишния шеф на КАТ – Казанлък Тодор Николов. Новите разкрития около смъртта на полицейския началник бяха съобщени от районната прокуратура в Казанлък. \r\n\r\n Стана ясно още, че автомобилът, в който е открит Николов, е бил заключен. Вчера, на около 40 метра от мястото, бяха намерени още пари и оръжие. \r\n\r\n Бе намерено и едно тефтерче близо до изхвърлената парична сума. Тепърва ще се анализира съдържанието му. Към настоящия момент не са постъпвали доказателства за корупционни практики в „Пътна полиция”, но ще се работи и по тази версия”, каза районният прокурор на Казанлък Таня Димитрова. \r\n\r\n Самоубийство и склоняване към самоубийство от неизвестно засега лице са версиите, по които работи прокуратурата. \r\n \n\t\t\t\t\t\t", "date": "2018.12.15", "title": "Откриха и тефтерче до мястото, където е намерено тялото на началника на КАТ – Казанлък"}
{"url": "http://www.bnews.bg/article/253703-otkrivat_sezona_v_bansko", "text": "\n Днес е открива ски сезонът в Банско - с много игри, забавления и награди, предаде Нова ТВ. \r\n\r\n Официалният старт ще бъде даден на Бъндеришка поляна. Специални гости на снежния празник ще бъдат Гери Никол и балет \"Нова\". \r\n\r\n Вечерта празникът ще продължи на площада в центъра на града с музика, танци и специалитетите на Ути Бъчваров. \r\n\r\n Банско очаква силен сезон през тази година. Само преди дни зимният курорт се нареди сред 26-е най-предпочитани дестинации на планетата. \r\n\r\n През миналата седмица беше открит ски сезонът и в Пампорово. \r\n\r\n Министерството на туризма очаква броят на туристите да нарасне с 5 процента през следващите месеци. \r\n \n\t\t\t\t\t\t", "date": "2018.12.15", "title": "Откриват сезона в Банско"}
{"url": "http://www.bnews.bg/article/253683-18_godishen_detronira_fiki_i_galin", "text": "\n Денис Теофиков промотира първият си самостоятелен проект, озаглавен “Мило мое“. Видеоклипът бе представен в официалния канал на “Пайнер“ в YouTube – PlanetaOfficial. Лентата веднага бе забелязана от меломаните, а интересът и подкрепата към младия изпълнител пролича още в първите отзиви за песента. \r\n\r\n “Дебют на 2018! Голямо бъдеще има това момче,уникален глас и много красив“, “Денис, продължавай да ни радваш с такива мeлодични песни!“, “Истински талант. Заслужава голям успех, пожелавам му го! Използвай този брутално як глас“, “Ето я новата голяма звезда в бг музиката“ – са някои от първите коментари. \r\n\r\n След силния старт на своята музикална кариера с дуета с Цветелина Янева – “Грешка беше“ и участието в проекта на Джулия “Оп-оп“, с “Мило мое“ Денис Теофиков дава сериозна заявка, бе е едно от обещаващите млади имена в българската музика. \r\n\r\n Интересът към него пролича и по време на концерта “17 години телевизия Планета“, където още с появата си на сцената на зала “Арена Армеец“, бе посрещнат с бурни аплодисменти от публиката. \r\n\r\n Новото му заглавие със сигурност ще намери място в плейлистите на DJ-те този сезон. Заслугата за успешния сингъл е на Diamond Beat Production /музика и аранжимент/, Анастасия Мавродиева и Diamond Beat Production /текст/ и режисьорът Георги Марков, създал оригиналното видео на “Мило мое“. \r\n \n\t\t\t\t\t\t", "date": "2018.12.15", "title": "18-годишен детронира Фики и Галин "}
{"url": "http://www.bnews.bg/article/253700-nad_polovin_milion_dolara_izpadnaha_ot_broniran_kamion_v_sasht", "text": "\n Над 500 000 долара изпаднали от брониран камион на магистрала в североизточния американски щат Ню Джърси. Близо 300 000 от тях все още не са намерени, предаде Асошиейтед прес, като се позова на местната полиция. \r\n\r\n Два сака с пари изпаднали от камиона в четвъртък. Единият съдържа 370 000 долара, а другият - 140 000 . \r\n\r\n Парите изхвърчали през отворена задна врата, която има механичен проблем. \r\n\r\n Много шофьори спрели и се втурнали да събират долари. В резултат се стигнало до две катастрофи. \r\n\r\n Хора събрали и върнали 216 000 долара. Останалите 294 000 за момента липсват. \r\n \n\t\t\t\t\t\t", "date": "2018.12.15", "title": "Над половин милион долара изпаднаха от брониран камион в САЩ"}
{"url": "http://www.bnews.bg/article/253702-poredna_sabota_zhaltite_zhiletki_shte_protestirat_v_parizh", "text": "\n Поредна събота „жълтите жилетки” ще протестират в Париж. Това се случва отново буквално часове след като авторът на нападенията в Страсбург бе ликвидиран от полицията. \r\n\r\n И днес се очакват вандалски прояви и употреба на сила. \r\n\r\n Днес са мобилизирани 70 000 полицаи жандармеристи в цяла Франция. 8000 ще бъдат те в Париж. \r\n\r\n След атентата в Страсбург правителството призова „жълтите жилетки” да се въздържат от протести днес, защото за залавянето на атентатора бяха мобилизирани около 1000 полицаи и жандармеристи. Днес те ще бъдат в Париж. \r\n\r\n 17 ноември беше първата събота на протести на „жълтите жилетки”. Тогава исканията бяха социални, дори ставаше въпрос само за цените на горивата. По-късно, на 24 ноември, протестът се радикализира, бяха опустошени десетки обекти на „Шанз-Елизе”. Последва събота, 1 декември, когато се посегна на един от символите на държавата – Триумфалната арка. Миналата събота, 8 декември, бяха опустошени 250 обекта в Париж. \r\n \n\t\t\t\t\t\t", "date": "2018.12.15", "title": "Поредна събота „жълтите жилетки” ще протестират в Париж"}
{"url": "http://www.bnews.bg/article/253701-razprasnaha_sas_salzotvoren_gaz_protestirashti_v_solun_sreshtu_sdelkata_s_makedoniya", "text": "\n Гръцката полиция използва сълзотворен газ, за да разпръсне антиправителствените демонстранти, събрали се снощи в Солун, за да протестират срещу споразумението с Република Македония за нейното име, предаде Асошиейтед прес. \r\n\r\n Участниците в протеста провокираха плътния полицейски кордон в Солун, където премиерът Алексис Ципрас говореше пред свои привърженици. \r\n\r\n Споразумението предвижда бившата югославска република да се преименува на Република Северна Македония, в замяна на което Гърция ще оттегли възраженията си срещу нейното присъединяване към НАТО и евентуално към Европейския съюз. \r\n\r\n Противниците на сделката в Гърция, сред които и консервативната опозиция, твърдят, че тя няма да опази гръцкото наследство на древните македонци и ще представлява потенциална заплаха за териториалната цялост на страната \r\n \n\t\t\t\t\t\t", "date": "2018.12.15", "title": "Разпръснаха със сълзотворен газ протестиращи в Солун срещу сделката с Македония"}
{"url": "http://www.bnews.bg/article/253699-samoubiystvo_osnovnata_versiya_za_smartta_na_shefa_na_kat_kazanlak", "text": "\n След две денонощия в неизвестност шефът на КАТ- Казанлък бе открит мъртъв. Тодор Николов беше намерен прострелян в колата си, близо до казанлъшкото село Бузовград.  \r\n\r\n Основната версия, по която разследващите работят, е самоубийство, съобщи в ефира на „Събуди се” районният прокурор Таня Димитрова. Проверява се и склоняване към самоубийство. \r\n\r\n „На местопроизшествието е намерен личният му автомобил, в който Николов бил заключен. В ръката си е държал служебното си оръжие. На 30-40 метра от колата е открита парична сума, разделена на няколко малки пачки, малко количество боеприпаси, тефтерче и револвер в кожен кобур”, каза още Димитрова. \r\n\r\n Според нея откритите вещи биха могли да са индикации за някакви корупционни практики. Дали е имало такива, който е бил замесен в тях и какво е пишело в тефтерчето, тепърва ще става ясно. \r\n \n\t\t\t\t\t\t", "date": "2018.12.15", "title": "Самоубийство – основната версия за смъртта на шефа на КАТ-Казанлък"}
