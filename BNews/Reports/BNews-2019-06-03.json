{"url": "http://www.bnews.bg/article/261379-velikobritaniya_izliza_ot_es_na_31_oktomvri", "text": "\n Фаворитът за следващ британски премиер Борис Джонсън обеща да извади Великобритания от ЕС на 31 октомври с или без споразумение за Брекзит, ако вземе властта, предаде Ройтерс. \r\n\r\n В петък британският премиер Тереза Мей ще подаде оставка, след като не успя да изпълни Брекзита в уречения срок, оставяйки след себе си една разделена страна и парламент без консенсус за бъдещето на петата по големина световна икономика. \r\n\r\n Джонсън беше външен министър, но подаде оставка в знак на протест срещу подхода на Мей към Брекзита. Според букмейкърите той е фаворит в надпреварата за следващ премиер, в която до момента участие са заявили 13 души. \r\n\r\n „Ако стана премиер, излизаме на 31 октомври със или без сделка“, казва Джонсън на минувач в публикувано от екипа му видео в Туитър. \r\n\r\n Видеото съдържа клипове от разговори на Джонсън с гласоподаватели и негов монолог пред камера. Това е първата му изява в надпреварата за премиерското място. Определянето на победителя може да отнеме два месеца. \r\n\r\n „Намалете някои данъци и ще имате повече пари“, казва Джонсън на друг гражданин. Той също така призовава за повече инвестиции в инфраструктурата, образованието и здравеопазването. \r\n\r\n „Сега е времето да обединим обществото ни и страната ни. Да изградим инфраструктурата, да инвестираме в образованието, да подобрим околната си среда и да подкрепим прекрасната ни здравна служба. Да подобрим благосъстоянието на всеки в нашата страна и, разбира се, да подкрепяме фирмите и създателите на благата, които правят възможни тези инвестиции“, казва Джонсън. \r\n \n\t\t\t\t\t\t", "date": "2019.06.03", "title": "Великобритания излиза от ЕС на 31 октомври"}
{"url": "http://www.bnews.bg/article/261383-ostaviha_tsyalo_selo_bez_voda_kashta_gori_nyama_s_kakvo_da_ya_izgasyat_mayki_ne_mogat_da", "text": "\n Изоставени от всички власти – така се чувстват жителите на пернишкото село Байкалско, които години наред стоят без питейна вода, въпреки че съвсем наблизо има огромен язовир, показа репортаж на bTV. \r\n\r\n Парадоксалното е, че селото има изграден водопровод още след Втората световна война. Тръбите обаче са стари, пробити и практически неизползваеми. \r\n\r\n ВиК-Перник се отказва от поддръжката на тръбите през 2001 година. Казват, че ремонтът е скъп и няма да правят такава голяма инвестиция за село, в което живеят едва няколко десетки жители – вложението било нерентабилно. \r\n\r\n За тези хора обаче стоенето без вода е истинско бедствие. Родителите ходят до града, за да купуват минерална вода, с която да къпят бебетата си и да се перат. \r\n\r\n Мивките стоят пълни с чинии, защото от чешмите текат само капчици. \r\n\r\n В една от къщите наскоро се запалил покривът. Тъй като няма вода, собственикът й Георги не могъл да изгаси огъня. Докато дошла пожарната кола, покривът изгорял напълно. „А можех с маркуча за минути да го изгася“, каза Георги пред камерата на bTV. \r\n\r\n Кметът на Радомир твърди, че пари за нов водопровод няма. Единственият вариант бил хората да регистрират сдружение и чрез него да събират дарения. \r\n \n\t\t\t\t\t\t", "date": "2019.06.03", "title": "Оставиха цяло село без вода. Къща гори, няма с какво да я изгасят. Майки не могат да...."}
{"url": "http://www.bnews.bg/article/261376-20_godishen_se_napi_i_uhapa_politsay", "text": "\n Пиян младеж ухапа полицай и завърши в ареста, съобщават от Областната дирекция на МВР във Видин. \r\n\r\n Инцидентът е станал около 04.30 часа на 1 юни край хотел на ул.\"Цар Александър I\" във Видин. На тел. 112 бил подаден сигнал за буйстващ 20-годишен от с. Неговановци в явно нетрезво състояние, който отправял ругатни и заплахи. \r\n\r\n Докато униформените изяснявали случая, младежът побягнал към центъра на града. В близост до жп гарата той бил заловен, като при задържането захапал ръката на единия от полицейските служители. \r\n\r\n Буйстващият младеж е задържан за 24 часа. Пострадалият служител на реда е прегледан в болница и след оказана медицинска помощ е освободен. \r\n\r\n По случая е образувано бързо производство.  \r\n \n\t\t\t\t\t\t", "date": "2019.06.03", "title": "20-годишен се напи и ухапа полицай"}
{"url": "http://www.bnews.bg/article/261381-otkriha_trup_v_dunav_predpolagat_che_e_na", "text": "\n Tялото на човек, който би могъл да бъде един от южнокорейските туристи, изчезнали след инцидента с корабче в Будапеща, бе открит край бреговете на Дунав на 102 километра от мястото на произшествието, в село Харт. Това предават световните медии. \r\nМъжът е на възраст 55-60 години. Тялото е намерено от местни жители, които са докладвали в полицията. Съобщава се, че най-малко четири тела се намират близо до град Ерчи, но тези данни все още не са потвърдени. \r\nСпомнете си, че круизно корабче, превозваща 33 туристи от Южна Корея и двама членове на екипажа, потъна в Дунав близо до сградата на парламента в центъра на Будапеща на 29 май след сблъсък с друг кораб. 7 души са загинали, 21 се считат за изчезнали. \r\n \n\t\t\t\t\t\t", "date": "2019.06.03", "title": "Откриха труп в Дунав! Предполагат, че е на ..."}
{"url": "http://www.bnews.bg/article/261378-dueti_mezhdu_zvezdite_na_balgariya_i_makedoniya", "text": "\n На 03.06.2019г., в зала „Витоша“ на Х-л „Маринела“ , се проведе пресконференция по повод  One Love Tour 2019г.. На конферентната маса бяха продуцентите от „Междинна станция“ - Андрей Арнаудов и Иван Христов, македонските им партньори от „Иноватива груп“ - Саня Николич-Маринкович и Марко Маринкович-Слаткаристика , както и част от изпълнителите в One Love Tour 2019 – Владимир Ампов – Графа, Next Time, Михаела Филева, Орлин Горанов, Димитър Господинов - участник от Фермата и Ирена Тодорова -  изпълнителен директор на регионален център София - ЮНЕСКО. Присъстваха журналисти от водещи медии в България и Македония. Пресконференцията стартира с официалния промо клип, в който гостите видяха кадри от фестивала през 2018г. и какво предстои през тази година. Андрей Арнаудов сподели, че за трета поредна година, с общи усилия, продължават да реализират One Love Tour , който се наложи като много успешен проект, приет с огромен интерес и в двете държави. \r\n\r\n През 2019г. фестивалът отново ще е напълно безплатен и със свободен вход. Дванадесет часова богата програма, включваща различни стилове музика с най- популярните изпълнители от двете държави , фолклор, детски театър и целодневни активности . Водени от идеята да възродят и запазят традициите, по време на фестивала, в градовете в България и Македония, отново ще бъде изградена „Алея на занаятите“. И тази година посетителите ще имат възможност, да се запознаят от близо с магията на древното, пъстро и живо наследство. „Алея на занаятите“ се реализира със съдействието на Регионален център София - ЮНЕСКО. \r\n\r\n За втора поредна година най-голямата атракция, по време на One Love Tour 2019, ще е импровизираната „Арена на дуелите“ от Фермата. Ще се даде възможност, на хора извън телевизионния формат, да премерят сили с част от участниците от Фермата, с публични личности и помежду си. Продуцентите на турнето благодариха на БТВ, че отново подкрепят  идеята им и заедно ще я реализират. Генерален спонсор на One Love Tour е „Минстрой Холдинг“, официален застраховател на фестивала е „Евроинс“, а фирмите подкрепили проекта са : „АДИС“ ЕООД, „Загорка“ АД, “URBO” „Юлен“ АД, Фондация „Българска памет“, Хотел „Маринела“.  Гостуванията на One Love Tour в градовете, се реализират със съдействието на: Министерство на външните работи на Република България, Община Банско, Община Бургас, Община Варна, Община Стара Загора, Община Скопие, Община Струмица, Община Крива Паланка. \r\n\r\n Фестивалът One Love Tour стартира на 20 юли в гр.Банско, 15 август – гр.Струмица, 25 август – гр. Крива Паланка, 07 септември – гр.Бургас, 14 септември – гр.Варна, 21 септември – гр.Скопие и завършва на 05 октомври за празника на града в Стара Загора. \r\n\r\n Във вечерните концерти ще вземат участие: Владимир Ампов – Графа, Слаткаристика,  Next Time, Михаела Филева и Орлин Горанов. Във всеки град  ще има гостуващи изпълнители, а  водещ на фестивала  ще е Ники Станоев. \r\n\r\n През 2019г., продуцентите на One Love Tour ще реализират още една идея, вдъхновена от желанието за взаимност и общи проекти  на изпълнителите, част от фестивала. Обединявайки феновете и звездите на двете държави, те популяризират културата и творчеството в двете посоки, като отварят вратите на изпълнителите и за двата пазара. За да подсилят влиянието и ефекта от вечерните концерти, тази година, те инициират създаването на дуети между участниците. Очаквайте запомнящи се и оставащи в историята хитове. Целта им е One Love Tour да бъде традиция и символ на любовта, културата и изкуството на двете държави, обединени на едно място - заедно! Преди броени дни се състоя записът на съвместното парче на Графа и Next Time. Хитът на Слаткаристика и Скандау – “Dinero” вече завладя класациите и в двете държави. Предстоят дуетните премиерите на: Графа и Слаткаристика, Михаела Филева и Next Time. \r\n\r\n   \r\n\r\n Очакваме Ви на фестивала One Love Tour 2019! \r\n \n\t\t\t\t\t\t", "date": "2019.06.03", "title": "Дуети между звездите на България и Македония"}
{"url": "http://www.bnews.bg/article/261377-blizki_na_ubitata_viktoriya_iskat_promeni_v_zakona", "text": "\n Близки и колеги на 30-годишната Виктория Маринова от Русе - административен директор на ТВН и водеща на предаване, която бе изнасилена и убита по особено мъчителен начин от 21-годишния Северин Красимиров, предлагат изменение в Наказателно-процесуалния кодекс. Това съобщи Андрей Желязков - адвокат на близките на Виктория. \r\nОкръжният съд в Русе даде общо 30 години затвор при първоначален строг режим на Северин Красимиров. Делото се гледа по реда на съкратеното съдебно следствие, след като той призна всички факти и обстоятелства в обвинителния акт. По този повод наложената от съда присъда бе намалена с една трета, която според закона е 30 години. \r\nПо време на среща с трима от русенските депутати - Андриан Райков, Искрен Веселинов и Пенчо Милков, с председателя на Адвокатската колегия в Русе Людмил Павлов и с юриста и общински съветник Иво Пазарджиев, Желязков уточни, че предложението е свързано с изменение на чл. 369а от НПК. По думите му при умишлено причиняване на смърт или тежка телесна повреда, както и при престъпления против половата неприкосновеност, съкратено съдебно следствие да се допуска само след съгласието на всички страни - прокуратура и частен обвинител, ако има конституиран такъв. \r\nСпоред участниците в срещата решение за евентуална промяна трябва да бъде взето след задълбочено обсъждане. В него трябва да участват също представители на съда и на прокуратурата. \r\nПавлов обясни, че факторът време е този фактор, който убива едно дело. Става дума за голям брой доказателства - за томове. Така дадено дело може да приключи и след 9 - 12 години. В конкретния случай е по-добре да се получи едно качествено и бързо правосъдие, макар и с редукция на наказанието с една трета, отколкото да влезем в спирала, например от шест, десет, дванайсет години, чийто край не е ясен. \r\n\"Моето виждане, е че ако се стигне до законодателна инициатива и промени, те трябва първо да се съобразят както с политическите сили и с представителите на българския народ в парламента, така и с тези, които правоприлагат и работят всеки ден с НПК. Всичко трябва да се обмисли много прецизно\", каза Павлов, цитиран от dunavmost.com. \r\nБлизките и колегите на Виктория Маринова заявиха, че предстои да бъде организирана нова среща, на която темата да бъде дискутирана отново. \r\n \n\t\t\t\t\t\t", "date": "2019.06.03", "title": "Близки на убитата Виктория искат промени в закона"}
{"url": "http://www.bnews.bg/article/261375-trup_izpluva_ot_reka_dunav", "text": "\n Тялото на човек, който би могъл да бъде един от южнокорейските туристи, изчезнали след инцидента с корабче в Будапеща, бе открито край бреговете на Дунав на 102 километра от мястото на произшествието, в село Харт. Това предават световните медии. \r\nМъжът е на възраст 55-60 години. Тялото е намерено от местни жители, които са докладвали в полицията. Съобщава се, че най-малко четири тела се намират близо до град Ерчи, но тези данни все още не са потвърдени. \r\nСпомнете си, че круизно корабче, превозваща 33 туристи от Южна Корея и двама членове на екипажа, потъна в Дунав близо до сградата на парламента в центъра на Будапеща на 29 май след сблъсък с друг кораб. 7 души са загинали, 21 се считат за изчезнали. \r\n \n\t\t\t\t\t\t", "date": "2019.06.03", "title": "Труп изплува от река Дунав"}
{"url": "http://www.bnews.bg/article/261380-misteriozna_smart_v_reditsite_na_merkel_shokira_germaniya", "text": "\n Германската полиция е започнала разследване на мистериозната смърт на политик от партията, от която е излъчен федералният канцлер Ангела Меркел, Християндемократически съюз (ХДС), предаде Би Би Си. \r\n\r\n Трупът на 65-годишния Валтер Любке с огнестрелна рана в главата е открит в неделя в дома му край централния град Касел. Оръжието, с което е извършено престъплението все още не е открито. \r\n\r\n \"Потресени сме от загубата на нашия колега и приятел\", заяви премиерът на провинция Хесен - Фолкер Бофиер. \r\n\r\n Любке е автор на скандалното изявление, че тези, които са недоволни от политиката на отворените врати на правителството на Меркел, могат да напуснат Германия по всяко време. Изказването му дойде в разгара на миграционната криза в Германия. \r\nСпоред Die Welt, към този момент хиляди германци вече са напуснали страната.  \r\n \n\t\t\t\t\t\t", "date": "2019.06.03", "title": "Мистериозна смърт в редиците на Меркел шокира Германия"}
{"url": "http://www.bnews.bg/article/261382-kaloyan_kostadinov_e_noviyat_zam_shef_na_fond_zemedelie", "text": "\n Управителният съвет на Държавен фонд \"Земеделие\" избра Калоян Костадинов за заместник-изпълнителен директор на фонда. УС на ДФЗ е гласувал освобождаването на Атидже Алиева-Вели, която е подала оставка след влизането й в Европейския парламент, и е избрал на нейно място Калоян Костадинов, който ще отговаря за прилагане на мерките от Програмата за развитие на селските райони (ПРСР). \r\n\r\n Калоян Костадинов е магистър по право. От 2007 г. до 2011 г. е работил като старши експерт дирекция \"Обществени поръчки и концесии\" в Комисия за защита на конкуренцията. В периода 2011-2014 г. Костадинов е бил главен юрисконсулт в дирекция \"Търговски дружества, нормативно регулиране на системата на културата и обществени поръчки\" в Министерство на културата. \r\n\r\n От 2014 г. до момента Костадинов работи в ДФ \"Земеделие\" - РА. От октомври 2014 г. до май 2017 г. е бил главен експерт в дирекция \"Договориране по прилагане на мерки за развитие на селските райони\". От 2017 г. до момента е директор на дирекция \"Договориране по прилагане на мерки за развитие на селските райони\". \r\n \n\t\t\t\t\t\t", "date": "2019.06.03", "title": "Калоян Костадинов е новият зам.-шеф на Фонд \"Земеделие\""}
{"url": "http://www.bnews.bg/article/261384-stiliyan_petrov_razkri_kakvo_mu_se_sluchi_i_napisa_ne_se_strahuvayte_da", "text": "\n Стилиян Петров изкара успешен курс към УЕФА. Бившият ни национал завърши обучението си, което трая близо 2 години. Така Стенли вече е дипломиран магистър към една от програмите на европейската футболна централа. Тя е специално за играчи със заслуги към футбола. Самият Петров се похвали, разкривайки новината на профила си в социалната мрежа.  \r\n\r\n Дипломирането му беше в Мадрид, а след него Стенли и другите успешно дипломирани бивши футболисти, сред които Гайска Мендиета, изгледаха финала на Шампинската лига Тотнъм - Ливърпул (0:2). Във ВИП ложата на стадион \"Уанда Метрополитано\" Петров се събра с Христо Стоичков.  \r\n\r\n \"Не се страхувайте да растете бавно, страхувайте се само да не останете на едно място! Завърших своята близо 2-годишна програма към УЕФА. Много емоционално пътешествие, в което научих много и срещнах невероятни хора\", написа в \"Туитър\" развълнуваният Стилиян Петров след страхотната новина, която съобщи.  \r\n \n\t\t\t\t\t\t", "date": "2019.06.03", "title": "Стилиян Петров разкри какво му се случи и написа: Не се страхувайте да..."}
{"url": "http://www.bnews.bg/article/261372-prokuraturata_shte_plati_200_bona_na_opravdan_sled_20_godini", "text": "\n Благоевградчанин осъди прокуратурата на близо 200 хил. лв. заради продължило близо 20 г. дело, по което е бил оправдан. \r\n\r\n Росен Щ. бе сред 20-те обвиняеми по мега дело от 1997 г. за източване на ДДС чрез фиктивни сделки с компютърни части, с използването на фалшиви фактури и митнически декларации. Той бе дори и арестуван за 7 месеца, но после освободен под парична гаранция. Разследването, а след това и делото срещу групата продължи до 2017 г., когато Росен Щ. бе оправдан окончателно. \r\n\r\n Той заведе иск срещу прокуратурата в Окръжния съд в Благоевград за обезщетение за морални и материални щети, нанесени му от неправомерно повдигнатото обвинение. Заради разследването и ареста, той пропуснал да реализира договори и да спечели 142 171 лв., а за претърпените притеснения, психически и физически страдания, съдът реши да получи 50 хил. лв. обезщетение, както и около 8000 лв. разноски. \r\n \n\t\t\t\t\t\t", "date": "2019.06.03", "title": "Прокуратурата ще плати 200 бона на оправдан след 20 години"}
{"url": "http://www.bnews.bg/article/261369-atina_ne_smenya_prosto_kmet_gradat_smenya_epoha", "text": "\n Костас Бакоянис, който бе избран в неделя за кмет на Атина близо две десетилетия след майка си, произхожда от голяма гръцка политическа династия. \r\n\r\n Сърфирайки на гребена на дясна политическа вълна, четирийсетгодишният Бакоянис без изненада спечели изборите с над 65 процента от гласовете срещу своя съперник от левицата Насос Илиопулос, който бе подкрепен от партията на премиера Алексис Ципрас. \r\n\r\n \"Днес Атина не сменя просто кмет, градът сменя епоха\", обеща Костас Бакоянис. \r\n\r\n Широко усмихнат, новият градоначалник заменя досегашния лявоцентристки кмет Йоргос Каминис, който заемаше поста в продължение на два мандата. \r\n\r\n Стройният мъж, който се определя като работохолик, увери всъщност, че \"ще работи денонощно за всички жители на Атина\", след което благодари на \"семейството си, което го е подкрепяло по време на цялата му кампания\". \r\n\r\n С прошарена коса по слеоочията, този баща на четири деца се е потопил в политиката от най-млада възраст. Той е потомък на голяма политическа династия с корени от Крит, чиито представители поколения наред се обвързват с консервативната партия Нова демокрация. \r\n\r\n Неговият вуйчо Кириакос Мицотакис, лидерът на Нова демокрация, ще бъде основният съперник на Алексис Ципрас за премиерския пост на предсрочните парламентарни избори през юли. \r\n\r\n Син на Дора Бакояни, първата жена кмет на Атина, избрана точно преди Олимпийските игри от 2004 г., новият градоначалник е и внук на бившия премиер Константинос Мицотакис /1990-1993/, починал през 2017 г. на 98-годишна възраст. \r\n\r\n Майка му, която дойде да го поздрави в неделя, бе също така министър на културата по време на правителството на своя баща, а по-късно бе министър на външните работи /2006-2009/. \r\n\r\n В една столица, която все още е белязана от икономическата криза и кризата с мигрантите, Костас Бакоянис се ангажира да \"активизира предприемачеството и заетостта\" и да превърне Атина в \"световен културен център\". \r\n\r\n С порутените си сгради и разбити тротоари Атинската общиа (664 000 жители) остава белязана от рецесията, с равнище на безработица от все още 19,2 процента през февурари (на фона на 34,5 процента през 2017 г.). \r\n\r\n Костас Бакоянис, който има диплома по политически науки от Харвард, стана на 33 години кмет на малкото градче Карпениси през 2010 г., а след това областен управител на района на Централна Гърция през 2014 г. \r\n\r\n \"Един кмет не е избран, за да се занимава със световния мир. Един добър кмет за Атина е този, който събужда града сутрин и го загръща, когато настъпи нощта\", казваше той по време на предизборната кампания. \r\n\r\n Подобно на своя вуйчо на национално равнище, Костас Бакоянис превърна обществената сигурност в приоритет, яхвайки вълната на критики срещу Ципрас и неговото предполагаемо бездействие спрямо проявите на вандализъм на анархистите. \r\n\r\n Той нямаше 11 години, когато баща му Павлос, адвокат, депутат от Нова демокрация, бе убит от крайнолявата организация \"17 ноември\", която бе разбита през 2000 година. \r\n\r\n Бакоянис сподели, че е \" бесен\" от решението на администрацията на Ципрас да даде няколко разрешения за отпуск от затвора на убиеца на баща му, Димитрис Куфодинас, един от основните ръководители на тази екстремистка организация. \r\n\r\n \"Те би трябвало да се прекръстят, ако вярват в Бог, и да се надяват, че няма да стана кмет\", бе заявил Костас Бакоянис, малко след като един от неговите предизборни клубове бе изцапан с боя покрай демонстрация в подкрепа на Димитрис Куфодинас. \r\n\r\n Нова демокрация печели в 12 от 13 области на страната \r\n\r\n Съкрушителна победа на Нова демокрация и голям процент на неучастие - това са основните характеристики на вчерашния втори тур на местните избори в Гърция, съобщава АНА-МПА, като публикува окончателните резултати от изборите в неделя. \r\n\r\n Участието на първия тур, който съвпадна с евроизборите, беше 59,02 процента, а във втория - 43,86 процента. \r\n\r\n Нова демокрация печели категорично в 12 от 13 области на страната, като единственото изключение е Крит, където Ставрос Арнаутакис (подкрепен от СИРИЗА и Движението за промяна) спечели лесно още на първия тур. \r\n\r\n Изборите са интересни и с промяната във властта в две от големите общини на страната, като Костас Бакоянис (Нова демокрация) печели с 65,25 процента в Атина, а Костас Зервас (независим) - 66,79 процента в Солун. \r\n\r\n В другите толеми гръцки градове, Патра, Пирея и Ираклио, са преизбрани досегашните кметове. В Патра е преизбран с голямо мнозинство (70,91 процента) Костас Пелетидис (Гръцка комунистическа партия). В Ираклио кмет отново ще бъде Василис Ламбринос (Сила на гражданите), а в Пирея - независимият Янис Моралис. \r\n \n\t\t\t\t\t\t", "date": "2019.06.03", "title": "Атина не сменя просто кмет, градът сменя епоха"}
{"url": "http://www.bnews.bg/article/261373-novak_dzhokovich_pishe_istoriya_stana_parviyat_tenisist_s_10_poredni_1_4_finala_na_rolan_garos", "text": "\n Новак Джокович се класира за четвъртфиналите на Откритото първенство на Франция по тенис. \r\n\r\n Сърбинът спечели с лекота срещу Ян-Ленард Щруф с 6:3, 6:2, 6:2 и записа 25-а поредна победа на турнири от Големия шлем. \r\n\r\n Джокович написа поредната славна страница в кариерата си, като стана първият тенисист с десет поредни класирания на четвъртфиналите на \"Ролан Гарос\". \r\n\r\n Дори неизменният фаворит на клей Рафаел Надал не може да се похвали с подобно постижение. Новак Джокович спечели последните три титли от шлема след \"Уимбълдън\" и Ю Ес оупън през миналата година и Откритото първенство на Австралия през януари и преследва четвърта поредна титла от шлема. \r\n\r\n Световният номер 1 записа 6 аса и направи 5 пробива, като приключи мача за час и 36 минути игра. \r\n\r\n В спор за място на полуфиналите Джокович ще срещне победителя от мача между Фабио Фонини (Италия) и Александър Зверев (Германия) \r\n \n\t\t\t\t\t\t", "date": "2019.06.03", "title": "Новак Джокович пишe история - стана първият тенисист с 10 поредни 1/4-финала на \"Ролан Гарос\""}
{"url": "http://www.bnews.bg/article/261370-azerbaydzhan_anulira_sdelka_na_boing_za_1_mlrd_dolara", "text": "\n Азербайджанската авиокомпания АЗАЛ (AZAL) анулира договор на стойност 1 милиард долара с американската компания Боинг (Boeing) за закупуване на 10 самолета 737 МАКС, съобщи говорител на превозвача, цитиран от Ройтерс. \r\n\r\n Новината идва след фатални катастрофи с този тип самолети на Етиопските авиолинии и на индонезийската авиокомпания Лайън еър (Lion Air). \r\n\r\n АЗАЛ отказа да купи 10 самолета от Боинг поради съображения за сигурност, съобщи Паша Кесаминси. \r\n\r\n Най-продаваните самолети на Боинг - 737 МАКС, бяха извадени от експлоатация след трагедията от 10 март, при която загинаха 157 души. Тя се случи пет месеца след катастрофата със същия тим самолет на Лайън еър, отнела живота на 189 души. \r\n\r\n Редица страни отказаха на да приемат на летищата си самолети Боинг 737 МАКС, припомня Ройтерс. \r\n \n\t\t\t\t\t\t", "date": "2019.06.03", "title": "Азербайджан анулира сделка на Боинг за 1 млрд. долара"}
{"url": "http://www.bnews.bg/article/261356-ucheni_otkriha_potanal_praistoricheski_svyat", "text": "\n Специалисти от университета в Брадфорд, Англия, откриха в Северно море потънало в древността парче суша, което може да е съхранило руини от селища на ранни ловци и събирачи на плодове, предаде БТА. \r\n\r\n Учените взели проби от депозити на морското дъно по време на 11-дневна експедиция с кораб. Възрастта на потъналото парче суша с вкаменели останки от праисторическа гора достига 10 000 години и е част от областта Догърленд, която имала няколко хиляди кв. км площ и се намирала между Великобритания и континентална Европа. \r\n\r\n Изследването на няколко образци показало, че под морското дъно има слой сбит торф. Това навежда на мисълта, че в миналото там е имало подходящи за обитаване от хора терени. Някои части от потъналото парче земя обаче са изцяло покрити с по-скорошни отлагания от големи реки. Въпреки това учените са уверени, че скоро ще открият следи от селища. \r\n \n\t\t\t\t\t\t", "date": "2019.06.03", "title": "Учени откриха потънал праисторически свят!"}
{"url": "http://www.bnews.bg/article/261374-osadiha_51_godishna_zhena_za_kupuvane_na_glasove", "text": "\n Жена, купувала гласове за политическа партия на изборите за Европейски парламент, получи осъдителна присъда след одобрено от съда споразумение с Районната прокуратура в Търговище. Това съобщиха от Апелативната прокуратура във Варна.  \r\n\r\n 51-годишната жена е с наказание лишаване от свобода за срок от 10 месеца, което е било отложено с изпитателен срок от 3 години, след като Търговищкият районен съд одобри споразумението между подсъдимата и Районната прокуратура в града.  \r\n\r\n Бързото производство срещу подсъдимата е било образувано на 21 май от Районната прокуратура в Търговище, след като е установено, че жената предложила на жителка на града и дала на други три жени по 30 лева с цел да бъдат склонени да упражнят избирателното си право на изборите за Европейски парламент в полза на политическа партия. Продължаваното престъпление е било извършено в периода от неустановена дата през месец май до 21 май тази година в Търговище.  \r\n\r\n Споразумението е окончателно и влиза в сила веднага.  \r\n\r\n В Районната прокуратура в Търговище се води и още едно досъдебно производство за предложена имотна облага на лица, за да бъдат склонени за гласуват за определена политическа партия. \r\n \n\t\t\t\t\t\t", "date": "2019.06.03", "title": "Осъдиха 51-годишна жена за купуване на гласове"}
{"url": "http://www.bnews.bg/article/261367-spasiha_trima_turisti_pod_vrah_botev", "text": "\n Екипи на планинската спасителна служба от Калофер са свалили трима души от връх Ботев, съобщиха от Планинската  спасителна служба към Българския червен кръст. \r\n\r\n Хората са били изтощени и премръзнали. Тримата пострадали са български граждани. \r\n\r\n Екипите са им оказали помощ и са ги прибрали. Към момента състоянието на туристите е добро, предаде \"Фокус\". \r\n\r\n Лоши са условията за туризъм в планините, съобщиха още от ПСС към БЧК. В планината има преминаваща мъгла. Температурите са от 2 до 11 градуса. Времето е относителни хладно. Заради обилните валежи, навсякъде е мокро. Високите части на планините са неприветливи. Лифтовите съоръжения по курортите не работят. \r\n \n\t\t\t\t\t\t", "date": "2019.06.03", "title": "Спасиха трима туристи под връх Ботев"}
{"url": "http://www.bnews.bg/article/261358-mey_vizatata_na_tramp_v_london_shte_podobri_otnosheniyata_mezhdu_dvete_strani", "text": "\n Британският премиер Тереза Мей очаква с нетърпение предстоящото държавно посещение на президента на САЩ Доналд Тръмп, като се надява, че то ще допринесе за укрепването на отношенията между двете страни. Това съобщиха от кабинета на Мей. \r\n\r\n Министър-председателят заяви, че посещението на Тръмп ще бъде възможност за по-нататъшно укрепване на тясното партньорство между Обединеното кралство и САЩ. \r\n\r\n Американският президент вече направи няколко забележки преди държавното си посещение в Обединеното кралство. Той каза, че следващият министър-председател на Великобритания трябва да \"се откаже\" от опитите си да сключи договор за Брекзит с ЕС, ако Брюксел не успее да отговори на исканията на Обединеното кралство. Тръмп призова също Лондон да \"съди\" ЕС, за да даде на Великобритания по-големи \"боеприпаси\" в преговорите за Брекзит. \r\n\r\n Тръмп ще започне тридневното си посещение в понеделник, по време на което се очаква да се срещне с кралица Елизабет II и да проведе разговори с Тереза Мей. \r\n\r\n Миналия месец Тереза Мей обяви, че ще се оттегли като лидер на Консерваторите на 7 юни и че тя ще продължи да ръководи правителството, докато не бъде избран нейният наследник. \r\n \n\t\t\t\t\t\t", "date": "2019.06.03", "title": "Мей: Визатата на Тръмп в Лондон ще подобри отношенията между двете страни"}
{"url": "http://www.bnews.bg/article/261359-povdignaha_obvineniya_na_kapitana_za_intsidenta_v_dunava", "text": "\n Повдигнаха обвинения на капитана на круизния кораб, който в сряда блъсна по-малък плавателен съд в Дунава в Будапеща. При инцидента загинаха 7 южнокорейски туристи, а други 21 се водят за изчезнали. \r\n\r\n До момента няма подробности за съдебното заседание, на което 64-годишният капитан е бил разпитан и срещу него са повдигнати, съобщава АФП като цитира анонимен служител от съда. Капитанът е бил задържан за разпит още в четвъртък по подозрения за застрашаване на трафика в реката, в резултат на което повече от един човек е загинал, съобщи полицията. \r\n\r\n Съдът е постановил, че капитанът може да бъде освободен под гаранция, но прокуратурата е протестирала това решение, съобщиха адвокатите. \r\n\r\n Силни течения затрудняват издирвателната операция за изчезналите – 19 граждани на Южна Корея и двама на Унгария. Водолазите все още не могат да достигнат до потъналия плавателен съд, съобщават АФП и БГНЕС. \r\n\r\n Унгария е поискала помощ в издирвателната операция от Сърбия, Румъния и Хърватия – държави, разположени на Дунава. \r\n \n\t\t\t\t\t\t", "date": "2019.06.03", "title": "Повдигнаха обвинения на капитана за инцидента в Дунава"}
{"url": "http://www.bnews.bg/article/261368-tyaloto_na_alpinista_ivan_tomov_pristiga_v_ruse", "text": "\n Погребението на Иван Томов, който загина при слизането от връх Лхотце, ще бъде на 9 юни в Русе, съобщи пред \"Монитор\" бащата на починалия алпинист Юрий Томов. \r\n\r\n Опелото ще започне в 12:00 часа в катедралния храм \"Света Троица\", където русенци ще могат да си вземат последно сбогом с Иван. Погребението ще е в 13:00 часа в гробищния парк \"Чародейка\". \r\n\r\n Тялото на Иван Томов ще пристигне в Русе днес. Погребението е дни по-късно, за да могат негови приятели от Великобритания и Русия, които искат да се поклонят пред тленните му останки, да организират пътуването си до Русе, обясни Юрий Томов. \r\n\r\n В момента в непалската столица Катманду е приятелката на Иван - Янислава Георгиева, за да уреди документацията по освобождаването на тялото и по транспортирането му до България. Родителите на Иван - Юрий и Валентина, и сестра му Лиза изказват огромната си благодарност към хората, които са били съпричастни към болката им. \"Искам да изкажа благодарност и към журналистите, които бяха не по-малко съпричастни в този труден за нас момент\", каза Томов. \r\n\r\n 35-годишният русенски алпинист загина на 17 май, след като покори връх Лхотце. За да се свали тялото на Иван от височина 7850 м, където смъртта го застигнала, родителите му организираха кампания за набиране на 70 000 долара, необходими за трудната и рискована акция.  \r\n\r\n   \r\n \n\t\t\t\t\t\t", "date": "2019.06.03", "title": "Тялото на алпиниста Иван Томов пристига в Русе"}
{"url": "http://www.bnews.bg/article/261364-tiym_sled_skandala_rodzhar_ili_rafa_ne_biha_postaplili_kato_serina", "text": "\n Доминик Тийм меко казано не бе доволен от отношението на организаторите на \"Ролан Гарос\". \r\n\r\n В съботния ден те тактично го помолиха да напусне залата за пресконференции след победата му над Пабло Куевас, за да може Серина Уилямс да коментира загубата си от София Кенин. \r\n\r\n Американката настояваше възможно най-бързо да й мине реда, защото не можела повече да чака. \r\n\r\n Ситуацията вбеси Тийм, който отказа да дава повече интервюта, а постъпката на американката меко казано не му се понрави. \r\n\r\n \"Не бях гневен или разочарован. Става дума за принципи. Няма значение дали в залата е Доминик Тийм или някой друг. \r\n\r\n Сигурен съм на 100 процента, че Роджър или Рафа не биха постъпили както направи тя\", заяви австриецът. \r\n\r\n Роджър Федерер също коментира ситуацията, тъй като неговото мнение винаги е много важно, когато се зароди скандал в тениса. Той рядко пропуска да си го даде. \r\n\r\n \"Тийм е суперзвезда и случилото се е нещо нередно. Според мен с приоритет трябва да са хората, които продължават участието си в турнира, а не които отпадат. Ако бях загубил срещу Леонардо Майер, щях да го оставя да говори първи пред медиите\", заяви Маестрото. \r\n\r\n Самата Уилямс все още не е коментирала ситуацията от залата за пресконференции. \r\n\r\n   \r\n \n\t\t\t\t\t\t", "date": "2019.06.03", "title": "Тийм след скандала: Роджър или Рафа не биха постъплили като Серина"}
{"url": "http://www.bnews.bg/article/261351-burite_i_poroite_prodalzhavat_do_kraya_na_sedmitsata", "text": "\n И днес ще има значителна купеста и купесто-дъждовна облачност и на много места ще има превалявания от дъжд с гръмотевици, а на места - и локални градушки. \r\n\r\n Жълт код за обилни валежи и гръмотевични бури е обявен от НИМХ за 9 области в западната част на страната: София, София-град, Видин, Монтана, Враца, Плевен, Ловеч, Пазарджик и Пловдив. \r\n\r\n Повече слънчеви часове ще има над източните райони. Дневните температури ще бъдат от 21 до 26 градуса. \r\n\r\n Утре съществена промяна на времето няма да настъпи. Гръмотевични бури, краткотрайни валежи и локални градушки ще има над по-голямата част от страната. Дневните температури ще останат също без промяна - от 21 до 27 градуса. \r\n\r\n В сряда атмосферата над страната ще остане нестабилна, но над Дунавската равнина и части от Тракия преваляванията ще бъдат на по-малко  места и  с по-ниска интензивност. Над планинските и полупланинските райони условията за гръмотевични бури остават. \r\n\r\n Дневните температури ще бъдат от 22 до 27 градуса. \r\n\r\n В четвъртък гръмотевици и дъжд ще има над западните и планинските райони. Дневните температури още малко ще се повишат и ще са от 23 до 28, 29 градуса. \r\n\r\n В събота краткотрайни валежи с гръмотевици ще има над планинските райони и на места в Северна и Североизточна България. Дневните температури ще бъдат от 25 до 30 градуса. \r\n\r\n И през двата почивни дни обаче ще има повече слънце. Краткотрайни валежи ще има през първия ден над североизточните райони и Стара планина, а в неделя - над югозападните планински и полупланински  райони. Дневните температури ще бъдат от 26 до 31 градуса. \r\n \n\t\t\t\t\t\t", "date": "2019.06.03", "title": "Бурите и пороите продължават до края на седмицата"}
{"url": "http://www.bnews.bg/article/261361-chiy_praznik_praznuvaha_benovska_i_karakachanov_na_2_ri_yuni", "text": "\n Втори юни е денят на трагичната гибел на великия и неповторим поет и революционер Христо Ботев! Ден, в който свеждаме глави в знак на почит и преклонение пред паметта на хилядите български герои дали живота си, за да я има днес България, за да ни има нас! \r\n\r\n Оказва се, че само Беновска и вицепремиерът Красимир Каракачанов празнуват на този ден. Двамата си честитаха \"празникът\" в предаването \"Беновска пита\" по Канал 3 в присъствието на депутата Александър Сиди от ВМРО, който остана безмълвен, вероятно той също е празнувал гибелта на Ботев. \r\n\r\n Медиите останаха безмълвни от този грозен акт на поругаване на паметта на Ботев и хилядите български герои. Дали пък по този начин Каракачанов не празнува новото съвременно робство, в което е поставен днес българския народ? \r\n\r\n Дали Каракачанов просто не показа истинското си лице, което коренно се различава от лицето на патриотизма? Оставяме тези изводи на вас, нашите читатели, а Би Нюз призовава Беновска и Каракачанов в спешен порядък публично да се извинят на българския народ, ако имат морал! \r\n  \r\n \n\t\t\t\t\t\t", "date": "2019.06.03", "title": "Чий празник празнуваха Беновска и Каракачанов на 2-ри юни?"}
{"url": "http://www.bnews.bg/article/261355-vlakat_varna_sofiya_se_udari_v_padnali_na_relsite_skali_i_darveta", "text": "\n Бързият влак от Варна за София се е ударил в паднали на релсите скали, кална маса и дървета на жп гара Стряма, съобщиха за Dir.bg от БДЖ.  \r\n\r\n Сигналът за инцидента, който е станал на около 100 метра преди изходния сигнал, е подаден в 4.30 часа.  \r\n\r\n В 315-тонната композиция, която е била със 7 вагона, са пътували 112 души. При удара няма пострадали, но са нанесени материални щети по ходовата част на локомотива. \r\n\r\n От гара Копривщица е изпратена резервна машина, с която влакът е пристигнал около 9 часа на Централна гара в София със 164 минути закъснение.  \r\n\r\n На 19 ноември м.г. пътническият влак от Петрич за Благоевград се удари в огромна 50-тонна скала в Кресненското дефиле. Малко преди 19 часа, когато влакът излиза от последния тунел в Кресненското дефиле преди жп гара Черниче, машинистът Димитър Христов вижда огромна скала на линията. Христов извиква на помощник-машиниста да излиза от кабината, докато задържа спирачката, за да намали скоростта преди неизбежния удар. Девет души бяха ранени при сблъсъка, сред които самият Димитър, помощникът му и началничката на влака. \r\n \n\t\t\t\t\t\t", "date": "2019.06.03", "title": "Влакът Варна-София се удари в паднали на релсите скали и дървета"}
{"url": "http://www.bnews.bg/article/261357-buryata_blokira_tri_zheni_v_dimitrovgradsko_selo", "text": "\n Спасителни екипи на пожарната служба евакуираха три трудноподвижни жени снощи в село Голямо Асеново, съобщиха от община Димитровград, цитирани от БТА. Причината е бурята, която се е разразила. Кметът на селото Пенка Тонева съобщи, че за два часа са паднали 124 литра на кв. м. На място да помага е бил лично кметът на Димитровград Иво Димов, съобщиха от администрацията му.  \r\n\r\n Заради усложнената ситуация се е наложило три жени да бъдат изведени от домовете си, за да бъдат откарани до пристигналата на място линейка. От кметството съобщиха, че няма опасност за живота им.  \r\n\r\n Дъждът е залял два моста в селото, но движението на автомобили не е спряно. От Община Димитровград информираха още, че усложнена ситуация е имало и в селата Малко Асеново и Долно Белево. Днес ще бъдат направени огледи, за да се видят щетите, допълниха от пресслужбата на община Димитровград. \r\n \n\t\t\t\t\t\t", "date": "2019.06.03", "title": "Бурята блокира три жени в димитровградско село"}
{"url": "http://www.bnews.bg/article/261371-piyan_mladezh_uhapa_politsay_i_zavarshi_v_aresta", "text": "\n Пиян младеж ухапа полицай и завърши в ареста, съобщават от Областната дирекция на МВР във Видин. \r\n\r\n Инцидентът е станал около 04.30 часа на 1 юни край хотел на ул.\"Цар Александър I\" във Видин. На тел. 112 бил подаден сигнал за буйстващ 20-годишен от с. Неговановци в явно нетрезво състояние, който отправял ругатни и заплахи. \r\n\r\n Докато униформените изяснявали случая, младежът побягнал към центъра на града. В близост до жп гарата той бил заловен, като при задържането захапал ръката на единия от полицейските служители. \r\n\r\n Буйстващият младеж е задържан за 24 часа. Пострадалият служител на реда е прегледан в болница и след оказана медицинска помощ е освободен. \r\n\r\n По случая е образувано бързо производство.  \r\n \n\t\t\t\t\t\t", "date": "2019.06.03", "title": "Пиян младеж ухапа полицай и завърши в ареста"}
{"url": "http://www.bnews.bg/article/261365-buryata_razrushi_i_emblematichniya_darven_most_kray_dryanovskiya_manastir", "text": "\n Пороен дъжд валя и над Дряново през изминалата нощ, като засегна инфраструктурата край Дряновския манастир. Дървеният мост - любимо място на туристите, е полуразрушен. \r\n\r\n След спадане на нивото на река Дряновска ще започне разчистването от натрупаните дървета и коренища в този участък, както и възстановяване на моста. \r\n\r\n В Община Трявна разчистването продължава, след като по-миналата нощ отново се изля порой. Активизирали са се две свлачища, на места по пътищата в селата е изронен асфалтът. \r\n\r\n Екипи работят по отстраняване на щетите по павирана улица, която отвежда към болницата в Трявна. \r\n\r\n На друго критично място - Велико Търново, положението се нормализира, след като по-рано днес беше съобщено, че църквата-музей \"Св. 40 мъченици\" няма да приема посетители, тъй като дворът й е наводнен от придошлите води на река Янтра. \r\n\r\n Нивото на реката спада и в момента е около 5,40 метра, при критична стойност от 7,50 метра, съобщи на БТА кметът на Велико Търново инж. Даниел Панов. Той уточни, че продължава наблюдението на водния стълб. Няма данни за бедстващи хора. \r\n\r\n Най-критична остава ситуацията в квартал \"Асенов\" и улица \"Крайбрежна\", където са осигурени чували с пясък. \r\n\r\n Екипи от служители на общината, полицията, пожарната и Гражданска защита са в готовност да реагират при всеки подаден сигнал, уточни Панов. \r\n\r\n Високите нива на реката са от придошлите планински притоци и продължителния повече от три часа дъжд от 110 литра на квадратен метър. Прогнозите са до края на деня във Велико Търново и областта да няма валежи, посочи кметът. \r\n\r\n Утре специализирана техника ще започне да разчиства наносите и клоните, довлечени от пороите под мостовете за да се осигури по-добра проводимост, отбеляза Панов. \r\n\r\n Ситуацията в Еленско след вчерашните дъждове също се нормализира, каза за БТА кметът инж. Дилян Млъзев. Той посочи, че там също няма данни за бедстващи хора. Продължава отводняването на къщи в село Константин, където валежите са били най-интензивни. \r\n\r\n Нивата реките Осъм и Вит в Ловешка област са се покачили значително след поройните дъждове, но засега остават под критичните стойности. На места валежите в региона са били повече от 40 литра на кв. м. Комисия от община Ловеч прави днес оглед на нанесените от пороя щети в село Стефаново. \r\n\r\n Нивото на река Осъм в Ловеч тази сутрин е било 186 см, със 120 см повече от вчера, при критични стойности от 350 см. Реката е излязла от коритото си в парка \"Баш бунар\" и е заляла растителност. \r\n\r\n Най- близо до критичното ниво от 3 метра е покачването на река Вит в село Рибарица, където тази сутрин са измерени 218 см. Там за денонощие нивото се е покачило почти с метър. \r\n\r\n Най- много дъжд в Ловешка област е валял в троянското село Черни Осъм - 42 литра на кв. м., и в Ябланица - 41 литра на кв. м. \r\n\r\n Комисия от община Ловеч прави оглед на насените щети в архитектурния резерват в село Стефаново, където вчера поройният дъжд увреди пътната инфраструктура, наводни дворове и изкорени дървета. \r\n \n\t\t\t\t\t\t", "date": "2019.06.03", "title": "Бурята разруши и емблематичния дървен мост край Дряновския манастир"}
{"url": "http://www.bnews.bg/article/261363-tiym_sled_skandala_rodzhar_ili_rafa_ne_biha_postaplili_kato_serina", "text": "\n Доминик Тийм меко казано не бе доволен от отношението на организаторите на \"Ролан Гарос\". \r\n\r\n В съботния ден те тактично го помолиха да напусне залата за пресконференции след победата му над Пабло Куевас, за да може Серина Уилямс да коментира загубата си от София Кенин. \r\n\r\n Американката настояваше възможно най-бързо да й мине реда, защото не можела повече да чака. \r\n\r\n Ситуацията вбеси Тийм, който отказа да дава повече интервюта, а постъпката на американката меко казано не му се понрави. \r\n\r\n \"Не бях гневен или разочарован. Става дума за принципи. Няма значение дали в залата е Доминик Тийм или някой друг. \r\n\r\n Сигурен съм на 100 процента, че Роджър или Рафа не биха постъпили както направи тя\", заяви австриецът. \r\n\r\n Роджър Федерер също коментира ситуацията, тъй като неговото мнение винаги е много важно, когато се зароди скандал в тениса. Той рядко пропуска да си го даде. \r\n\r\n \"Тийм е суперзвезда и случилото се е нещо нередно. Според мен с приоритет трябва да са хората, които продължават участието си в турнира, а не които отпадат. Ако бях загубил срещу Леонардо Майер, щях да го оставя да говори първи пред медиите\", заяви Маестрото. \r\n\r\n Самата Уилямс все още не е коментирала ситуацията от залата за пресконференции. \r\n\r\n   \r\n \n\t\t\t\t\t\t", "date": "2019.06.03", "title": "Тийм след скандала: Роджър или Рафа не биха постъплили като Серина"}
{"url": "http://www.bnews.bg/article/261362-nad_300_talantlivi_detsa_uchastvaha_v_parvata_natsionalna_asambleya_zemya_na_detsata", "text": "\n Над 300 деца от всички 28 области в България взеха участие в първата националната Асамблея „Земята на децата“, която се проведе в Националната спортна академия в София    на 1 юни 2019г. \r\n\r\n Грандиозното събитие бе открито от детския радиохор, който изпълни химна „Детска планета, написан специално за Асамблеята от композитора Ясен Обретенов, по музика на Пеньо Иванов. Бяха прочетени и поздравителни адреси от държавните институции и организации, които подкрепиха първото издание на детската асамблея. \r\n\r\n В емоционално обръщение към участниците и гостите, Ваня Ламбева, организатор и  председател на сдружение „Дива Земя“ заяви: \r\n\r\n  „Горда съм, че децата на България днес са заедно, обединени от идеята да покажат своите таланти. Мечтая второто издание на форума да е с международно участие. Вече работим по този проект и се надявам той да е в полза за по-добро бъдеще и реализация на тези талантливи млади хора, които да получат реализация не само в личния си живот, а да бъдат посланици за доброто на цялата земя. Точно затова се спрях на това име – „Земята на децата“ и искам да посветя проявата на моя баща, който цял живот беше дипломат и лице на България пред света“, каза Ваня Ламбева.  \r\n\r\n За участниците в първото издание на националната Асамблея „Земята на децата“ времето премина неусетно в рамките на два панела - художествен пленер и спортно-щафетни занимания, в които младежите взеха участие съвместно с представители на НСА и НХА. Част от творбите на младите таланти ще бъдат използвани за бъдещите благотворителни прояви на сдружение „Дива Земя“. Сред гостите на Асамблеята бе и композиторката Вида Пиронкова, която празнува рождения си ден с децата на България. \r\n\r\n „Подкрепата на толкова много институции и популярни лица от света на бизнеса, спорта, изкуството ни дават самочувствието, че не сме сами и това, което правим има смисъл. Благодаря на всички които застанаха до нас и повярваха, че начинанието ни е  ни е водено само от добри намерения, без комерсиални подбуди “, казва Ваня Ламбева и благодари на Областна администрация на Софийска област, на НСА „Васил Левски“ в лицето на проф. Пенчо Гешов,  Комисията за закрила от дискриминацията, НХА, Пожарна безопасност и защита на населението, БЧК, Софийска община, Министерство на културата, Министерството на образованието,  Министерство на младежта и спорта, Лайънс клуб София Витоша в лицето на г-жа Весела Вацева, на адв. Биляна Тончева, адв. Искра Стефанова, на продуцента Меги Савова. На всички популярни лица от областта на бизнеса, науката, изкуството и спорта, сред които гимнастикът Йордан Йовчев, художниците Ромео Смилянов, Людмил Веселинов, Валентин Кардамски, Петър Пиронков, физикът Теньо Попминчев, тв водещата Елизабет Методиева, Вида Пиронкова, Орлин Горанов, Силвия Кацарвоа, Кристина Димитрова и др. \r\n\r\n \r\n\r\n Ваня Ламбева е родена в София. Завършила е английска гимназия, има магистърска степен по история на изкуствата и магистърска степен по маркетинг. Била е кмет на с. Туден и е основател на спортния клуб в Годеч. През 2016г. създава Асоциацията „Дива Земя”. \r\n\r\n  “ Сдружението с нестопанска цел „Дива земя“ работи усилено в подкрепа на талантливи деца, деца в неравностойно положение, професионалното развитие на жените, запазване на културно-историческото наследство и др. Имаме над сто успешни  мероприятия на територията на страната.  Носители сме на редица награди включително награда за \"Добрият пример на запад от София\". В „Дива Земя“ членуват над 300 души, които управляват нашата дейност на местно ниво и организират събития по региони. Имаме желание да учредим стипендиантски фонд за подкрепа на талантливи деца“, с гордост споделя Ваня Ламбева. \r\n \n\t\t\t\t\t\t", "date": "2019.06.03", "title": "Над 300 талантливи деца участваха в първата национална Асамблея „Земя на децата“"}
{"url": "http://www.bnews.bg/article/261350-dyasnata_opozitsionna_nova_demokratsiya_specheli_ubeditelno_mestnite_izbori_v_gartsiya", "text": "\n Дясната опозиционна партия Нова демокрация спечели изборите за кмет на Атина, Солун и редица други градове, както и регионалните избори в 12 от 13-те области в Гърция, предадоха световните агенции. \r\n\r\n Така се затвърди тенденцията от първия тур на местните избори и на изборите за Европейски парламент преди една седмица, отбелязва АП, цитирана от БТА. \r\n\r\n В Атина за кмет е избран с над 65 на сто от гласовете Костас Бакоянис, син на бившата кметица от консервативната Нова демокрация Дора Бакоянис - първата жена, избрана за кмет на Атина през 2003 г. Костас Бакоянис е племенник на лидера на Нова демокрация Кириакос Мицотакис и внук на бившия премиер от десницата Константинос Мицотакис. Негов съперник бе кандидат, подкрепен от управляващата лява партия Сириза. \r\n\r\n В областта Атика, където са близо 30 процента от регистрираните избиратели в Гърция, губернаторът Рена Дуру от Сириза бе победен от консерватора Гиоргос Патулис, спечелил 66 на сто от гласовете. \r\n\r\n Избирателната активност бе доста по-ниска от миналата неделя - на регионалните избори тя спадна от 58 на 41 процента, а на общинските - от 59 на 44 процента, посочва АП. \r\n\r\n След победата в местните избори Нова демокрация се очертава с най-големи шансове за спечелване на предсрочните парламентарни избори на 7 юли, добавя АП. \r\n \n\t\t\t\t\t\t", "date": "2019.06.03", "title": "Дясната опозиционна Нова демокрация спечели убедително местните избори в Гърция"}
{"url": "http://www.bnews.bg/article/261349-razkriha_prichinata_i_podrobnosti_za_tragichniya_intsident_s_reyes", "text": "\n В Испания разкриха причината и някои детайли около катастрофата, при която в събота загина Хосе Антонио Рейес - бившият испански национал и звезда на Севиля и Арсенал. \r\n\r\n Според заключението на полицията, неговият Mercedes Brabus S550 се е движил с около 237 км/ч по магистралата Севиля - Утрера, когато е станал неуправляем и напуснал пътя. \r\n\r\n Причината е спукана гума, като най-вероятно това се дължи на недоглеждане - автомобилът не е използван дълго време и налягането в гумите не е било регулирано преди да тръгне на път. \r\n\r\n При градчето Гуадайра колата е станала неуправляема, изскочила е от магистралата и се ударила в три бетонни блокчета от предпазната ограда, преди да се преобърне и запали. \r\n\r\n Хосе Рейес и братовчед му Йонатан Рейес загинаха на място, а друг роднина - Хуан Мануел Калдерон, е в стабилно състояние, но с множество изгаряния в болница. \r\n \n\t\t\t\t\t\t", "date": "2019.06.03", "title": "Разкриха причината и подробности за трагичния инцидент с Рейес"}
{"url": "http://www.bnews.bg/article/261346-bnb_puska_srebarna_vazpomenatelna_moneta_evlogi_i_hristo_georgievi", "text": "\n От 3 юни 2019 г. Българската народна банка пуска в обращение сребърна възпоменателна монета \"Евлоги и Христо Георгиеви\" от серията \"Българско възраждане\". \r\n\r\n Цената на монетата е 78 лева. Номиналната стойност е 10 лв. Монетата ще се продава в Българската народна банка - на две каси на пл. \"Княз Александър I\" № 1 и на четири каси в Касов център на БНБ на ул. \"Михаил Тенев\" № 10, както и в офиси и клонове на Банка ДСК ЕАД, Първа инвестиционна банка АД, Райфайзенбанк (България) EАД и Тексим Банк АД. \r\n\r\n В периода от 3 юни до 5 юни 2019 г. включително всеки клиент ще може да закупи от Българската народна банка до 2 броя монети, след което възпоменателната монета \"Евлоги и Христо Георгиеви\" ще се продава без ограничения. \r\n\r\n На лицевата страна на монетата е изобразена емблемата на Българската народна банка с годината \"1879\" върху лентата; околовръст - надпис \"БЪЛГАРСКА НАРОДНА БАНКА\"; номиналната стойност \"10 ЛЕВА\" и годината на емисията \"2 \r\n\r\n На обратната страна на монетата са изобразени Евлоги и Христо Георгиеви на фона на сградата на Софийския университет, а над тях - надпис \"ЕВЛОГИ И ХРИСТО ГЕОРГИЕВИ\". \r\n \n\t\t\t\t\t\t", "date": "2019.06.03", "title": "БНБ пуска сребърна възпоменателна монета \"Евлоги и Христо Георгиеви\""}
{"url": "http://www.bnews.bg/article/261366-nov_rast_na_kitayskite_proizvodstveni_moshtnosti", "text": "\n Китайският производствен сектор отчита леко повишение през май за трети пореден месец според публикуваните днес данни от проучване на медийната група Цайсин (Caixin), цитирани от ДПА. \r\n\r\n Индексът на мениджърите по доставките (PMI) на Цайсин е бил на равнище 50,2 пункта през май - колкото и през април. Стойност над 50 пункта бележи растеж. \r\n\r\n Производителите отчитат повишение на новите поръчки въпреки търговския спор между Китай и САЩ. \r\n\r\n През февруари производственият сектор в Китай отчете спад до три годишен минимум, но се възстанови през март благодарение на правителствените мерки за стимулиране на икономиката. \r\n\r\n Цайсин отбелязва, че бизнес доверието е отслабнало през второто тримесечие на годината. \r\n\r\n Данните на Цайсин са малко по-ниски от публикуваните вчера данни на китайската национална статистическа служба, според която производството в Китай е било на равнище 53,3 пункта или с 0,1 пункта по-малко спрямо предходния месец. \r\n \n\t\t\t\t\t\t", "date": "2019.06.03", "title": "Нов ръст на китайските производствени мощности"}
{"url": "http://www.bnews.bg/article/261348-ochakva_se_poskapvane_na_grazhdanska_otgovornost_mezhdu_5_i_10", "text": "\n Най-малко между пет и десет процента ще поскъпне задължителната застраховка \"Гражданска отговорност\", прогнозира пред БНР Константин Велев - ръководител на една от големите застрахователни компании и член на Бюрото \"Зелена карта\". \r\n\r\n Към оскъпяването ще се добави и цената на общата презастрахователна програма, която секторът трябва да изготви заради поставянето на Бюрото под специален надзор от Брюксел. Тя ще се отрази индивидуално на всяка от компаниите, обясни Велев: \r\n\r\n \"От 5 до 10% е един нормален ръст през годините на годишна база, който ръст, разбира се, е повлияван от различни фактори през годините. Няма някакви фактори, които тази година да оказват по-сериозно въздействие, освен въпросната презастрахователна програма\". \r\n \n\t\t\t\t\t\t", "date": "2019.06.03", "title": "Очаква се поскъпване на \"Гражданска отговорност\" между 5 и 10%"}
{"url": "http://www.bnews.bg/article/261347-malniya_izpepeli_pokriva_na_kashta_v_kazanlak", "text": "\n Мълния падна върху къща в Казанлък и изпепели покрива й, съобщиха местни медии.  \r\n\r\n Сигналът е подаден около 2.30 часа тази нощ. Като по чудо възрастното семейство, което живее в къщата, е успяло да излезе от нея. Пожарът е погасен, а 72-годишният Михаил Иванов и съпругата му Красимира не са пострадали. Покривът на дома им обаче е изпепелен. \r\n\r\n \"Къщата цялата се разтресе. Токът спря. Миришеше на изгоряло. Ние хукнахме панически\", разказва пенсионерът. \r\n\r\n За възрастните съпрузи това е единственият им дом. Тази нощ са ги приютили роднини. Само ден преди мълнията да падне върху къщата им, тя е била наводнена от поройните дъждове.  \r\n\r\n \"За нас животът се обърна. Заприличахме на някои клошари. Всичко, което ни даваше някаква надежда, вече не можем да очакваме...\", каза през сълзи Михаил Иванов. Той и съпругата му са в шок. \r\n\r\n Близки на семейство Иванови призоваха чрез медиите всеки, който може и има желание, да помогне за възстановяването на покрива.  \r\n\r\n   \r\n \n\t\t\t\t\t\t", "date": "2019.06.03", "title": "Мълния изпепели покрива на къща в Казанлък"}
{"url": "http://www.bnews.bg/article/261353-plovdiv_pod_voda_evakuiraha_120_detsa_bremenni_i_invalidi", "text": "\n Порои и мощни гръмотевични бури на много места в страната в неделя през нощта. Пороен дъжд наводни Пловдив. За по-малко от час снощи улици и булеварди се превърнаха в реки. \r\n\r\n Десетки автомобили закъсаха. Стотици домакинства останаха без ток заради аварии. Наводнени са къщи, мазета на жилищни и обществени сгради и 4 болници. Спасителни екипи на Пожарната са евакуирали 120 бедстващи деца от дома на културата \"Борис Христов\". \r\n\r\n Отводнена е сградата на областната администрация в града. 30 души - сред тях малки деца и 4 бременни жени - и са изведени от бедстващи автомобили. Оказана е помощ на четирима самотно-живеещи инвалиди в наводнени жилищни сгради. \r\n\r\n Евакуирани бяха два мола. Водата нахлула в търговските центрове през централните входове. Магазините затвориха спешно, а хората бяха изведени. \r\n\r\n Мълния удря дърво на улица \"Капитан Райчо\" в центъра на Пловдив. За щастие няма пострадали хора и не е засегнат близкия търговски обект. Дървото не се е запалило. \r\n\r\n Заради обилните валежи извънреден кризисен щаб заседава в сградата на Областната дирекция на МВР в Пловдив. Над 20 патрулни полицейски коли са разположени по невралгичните точки в града. Има и дежурни екипи на ОП \"Чистота\" и почистващата фирма КМД. \r\n\r\n Усложнено е състоянието и са затворени за движение подлезите на \"Скобелева майка\" и \"Гладстон\", бул. \"Марица - юг\" под моста на УХТ, бул.\"Васил Априлов\", ул.\"Шести септември\", ул. \"Найчо Цанов\", части от бул. \"Санкт Петербург\", бул. \"Освобождение\" до военните поделения, \"Коматевско шосе\", участъци от бул. \"Христо Ботев\" от Сточна гара до бул. \"Източен\". \r\n\r\n Тревожна е и ситуацията в Старозагорско. Снощи там също имаше проливни дъждове. \r\n\r\n В село Средногорово река излезе от коритото си и заля къщи. Наводниха се изби и приземни етажи. Реколтата на много стопани беше потопена. \r\n\r\n Във връзка с пороите и очакваните нови валежи от земеделското министерство съобщиха, че отводнителните помпени станции на територията на цялата страна работят денонощно и се наблюдават от служители на \"Напоителни системи\". Извършва се денонощен обход и наблюдение на язовири, реки и диги. Има готовност да се използва тежка техника, за да не се допуснат бедствени ситуации. \r\n\r\n Прогнозата за цялата работна седмица е за още бури и дъждове. Едва през почивните дни се очакват повече слънчеви часове, сочи прогнозата. \r\n\r\n Порой наводни и Враца. Там няма наводнени имоти, но един от булевардите буквално се е превърнал в река.  \r\n\r\n Заради повреда за кратко се е задействала оповестителната система за бедствие. \r\n\r\n Десетки коли останаха в капана на водата. \r\n \n\t\t\t\t\t\t", "date": "2019.06.03", "title": "ПЛОВДИВ ПОД ВОДА! Евакуираха 120 деца, бременни и инвалиди!"}
{"url": "http://www.bnews.bg/article/261352-v_turtsiya_razsledvat_elif_shafak_pisala_za_seksualno_nasilie", "text": "\n Турски прокурори започнаха разследване срещу писатели, включително прочутата носителка на награди Елиф Шафак. Правозащитници сигнализираха, че разследването е \"сериозна заплаха за свободата на словото\", съобщи британският вестник \"Гардиън\". \r\n\r\n Този ход е предприет след дебат в социалните медии, в който романисти, които пишат по предизвикателни теми, като насилие над деца и сексуално насилие, са обвинени в оневиняване на тези практики. \r\n\r\n Всичко започва, след като страница от романа на Абдула Шевки е споделена в Twitter по-рано тази седмица. Според турската новинарска платформа Ahval пасажът разказва за сексуално насилие от позицията на педофил. \r\n\r\n По този повод турското Министерство на културата и туризма внася наказателна жалба срещу писателя. Освен това турската адвокатска колегия е внесла жалба, призоваваща за забрана на книгата и повдигане на обвинения срещу автора. Впоследствие Шевки издателят му бяха задържани. \r\n\r\n Оттогава потребители на социална медия споделят пасажи от други писатели, включително Шафак и Айше Кулин, и отправят към тях подобни обвинения. \r\n\r\n Самата Шафак казва, че е получила хиляди оскърбителни съобщения през последните два дни и че прокурорите са поискали проверка на романите ѝ The Gaze (1999) и Three Daughters of Eve (2016). \r\n\r\n \"Те искат да разследват всеки пасаж в турската литература, свързан със сексуално насилие над деца. Това е много нова насоченост за тях. Иронията е в това, че това се случва в страна, където броят на случаите на сексуално насилие над жени и деца ескалира. Турските съдилища не предприемат мерки срещу това, законите не са били променени. И така, в страна, където е необходимо да предприемат спешни действия, за да се справят със сексуалното насилие, те преследват писатели. Това е най-голямата трагедия. Това се превръща в лов на вещици\", заяви писателката. \r\n\r\n Турция има едно от най-високите нива на детски бракове в Европа, по данни на организацията Girls Not Brides. Приблизително 15% от момичетата биват омъжени, преди да навършат 18 г., а 1% - преди да станат на 15. \r\n\r\n Според Шафак подобни проблеми съществуват в други страни от Близкия Изток. \r\n\r\n \"Имаме нужда от силни женски движения и информираност за половете. Литературата може да изиграе важна роля в този разговор. Но сега те атакуват писатели\", коментира тя. \r\n\r\n През 2017 година една от най-известните турски писателки призна, че е бисексуална. Шафак, която тогава беше на 45 години, сподели по време на реч в Ню Йорк, че го разкрива чак сега, тъй като да сега се е страхувала от \"подигравките и омразата\". \r\n\r\n \"Писателите винаги преследваме истории. Но мисля, че също така се интересуваме и от нещата, за които мълчим. Политически табута, културни табута ... Ние се интересуваме от нашето собствено мълчание\", каза тогава тя, разкривайки, че доста често е защитавала правата на ЛГБТ обществото, а същевременно с това е изпитвала страх да признае собствената си сексуалност. \r\n\r\n Елиф Шафак е печелила множество награди и е най-четената женска писателка в Турция. Тя също така е написала редица статии с политически коментари за издания в Европа и САЩ. \r\n \n\t\t\t\t\t\t", "date": "2019.06.03", "title": "В Турция разследват Елиф Шафак, писала за сексуално насилие"}
{"url": "http://www.bnews.bg/article/261360-sled_evroizborite_dzhambazki_i_yoncheva_se_izpariha_kato_dim", "text": "\n Две седмици след евроизборите новоизбраните евродепутати Джамбазки и Йончева се изпариха като дим от телевизионните екрани. \r\n\r\n Бранещият България Джамбазки се изниза и така и никой не разбра от какво и от кой точно ще брани България? \r\n\r\n По аналогичен начин изчезна и Йончева, която пък щеше да бори корупцията и бедността? \r\n\r\n Вероятно и корупцията и бедността според Йончева са се изпарили от страната или просто, както твърдят хората и Йончева и Джамбазки са постигнали заветната си цел, а именно високо платени постове в Европейския парламент. \r\n\r\n На фона на всичко това бедността и корупцията в страната се засилват гарнирани от предстоящото увеличение на цената на тока и парното, само дето Джамбазки и Йончева ги няма да бранят България и народа! \r\n\r\n   \r\n \n\t\t\t\t\t\t", "date": "2019.06.03", "title": "След евроизборите Джамбазки и Йончева се изпариха като дим!"}
{"url": "http://www.bnews.bg/article/261354-tezhka_zaguba_za_balgariya_ot_voleybolen_autsayder", "text": "\n България загуби тежко от Португалия - аутсайдер във волейболната Лига на нациите. Поражението с 1:3 гейма в Мендоса, Аржентина, слага край на първия състезателен уикенд от състезанието за нашите. \r\n\r\n А той няма да бъде запомнен като някакъв окуражаващ старт... \r\n\r\n Българите отстъпиха с 1:3 (21, -19, 26, 23) на отбор, който няма кой знае какви традиции и амбиции в турнира, и преди срещата си с нашите бе записал две поражение с по 0:3 от Канада и Аржентина. \r\n\r\n Тимът на Силвано Пранди пък се оттегля от първия състезателен уикенд с актив от един успех (3:1 над Канада) и две поражения (от домакините и португалците). Това дава 3 т. в актива ни и отрежда 11-о място в общото класиране към момента. \r\n\r\n Розалин Пенчев и Николай Учиков бяха най-резултатни за българите с по 15 т., а стартовата шестица бе в състав: \r\n\r\n Учиков, Светослав Гоцев, Тодор Скримов, Валентин Братоев, Алекс Грозданов и Георги Сеганов. \r\n\r\n Следващият състезателен уикенд от надпреварата за българския отбор ще е в Китай, където съперници ще са домакините (петък, 7 юни), световният шампион Полша (събота, 8 юни) и Франция (неделя, 9 юни). \r\n \n\t\t\t\t\t\t", "date": "2019.06.03", "title": "Тежка загуба за България от волейболен аутсайдер"}
