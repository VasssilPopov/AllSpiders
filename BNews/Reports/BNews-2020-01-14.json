{"url": "http://www.bnews.bg/article/265291-avtoinstruktorite_i_vlastta_se_razbraha", "text": "\n След 4 часа блокада в центъра на София приключи протесът на автоинструкторите. Те се споразумяха с транспортното и образователното министерства и отмениха новите законови текстове за шофьорските курсове. \r\n\r\n Стана ясно, че ще се сформира нова работна група за нови разпоредби за обучението и изпитите на водачите. \r\n\r\n Часовете зад волана трябваше да се увеличат от 31 на 42 ч., а предлаганият нов начин на провеждане на занятията и на практическия изпит също предизвика полемика в бранша. \r\n\r\n По време на протеста автоинструкторите блокираха движението в столицата от бул. „Батенберг“ до „Независимост“, движението се извършваше по обходни маршрути -  през ул. „Г.С. Раковски“. \r\n \n\t\t\t\t\t\t", "date": "2020.01.14", "title": "Автоинструкторите и властта се разбраха"}
{"url": "http://www.bnews.bg/article/265292-dete_pogalna_31_magnitni_topcheta_v_tomsk", "text": "\n Лекари извадиха от стомаха на 3-годишно дете 31 магнитни топчета в руския град Томск, съобщи местен телевизионен канал.  \r\n\r\n Детето е успяло да избегне сериозни наранявания и операция. \r\n\r\n Медиците с метода на фиброгастроскопия с помощта на мощен магнит отстранили топчетата от стомаха му. По чудо били избегнати сериозни последици, тъй като родителите проявили достатъчно бдителност и навреме потърсили лекарска помощ. \r\n\r\n Детето е можело да получи сериозни наранявания на стомашно-чревния тракт, ако лекарите не бяха успели да извадят магнитните топчета, пише още \"ТВ Томск\". \r\n\r\n \"Ако магнитите се слепят заедно, тогава те няма да се отделят. Появяват се множество перфорации, което завършва с перитонит. Стомахът и червата на детето изглеждаха като надупчени с куршуми“, обясниха хирурзите. \r\n\r\n Топчетата били части от конструктор, който се състои изцяло от такива магнити. В същото време силата на привличане между топчетата е такава, че детето не може да ги раздели с пръсти и го прави със зъби, така и ги погълнало. \r\n \n\t\t\t\t\t\t", "date": "2020.01.14", "title": "Дете погълна 31 магнитни топчета в Томск"}
{"url": "http://www.bnews.bg/article/265289-blagoevgrad_e_okupirana_ot_prokurori_i_razsledvashti", "text": "\n Прокурори и разследващи полицаи влязоха в териториалното подразделение на Басейнова дирекция-Благоевград. \r\n\r\n Пред сградата има бус на прокуратурата, както и представители на държавното обвинение, които влязоха при директора на дирекцията Радослав Георгиев. \r\n\r\n OFFNews се опита да се свърже с дирекцията на посочените телефони, но безуспешно. \r\n\r\n По неофициална информация проверката, разпоредена от прокуратурата, е във връзка с водната криза в Перник и разрешителните режими на водоползване от двата язовира „Студена“ и „Пчелина“. \r\n\r\n Басейновата дирекция контролира водните обеми в реките и язовирите в Югозападна България, както и графиците за водоползване от операторите и собствениците на ВЕЦ, като взема предвид прогнозите на НИМХ. \r\n\r\n За неспазване на плана за водоползване ВиК-Перник беше санкционирана от Басейнова дирекция. При добрени количества от 1 млн. куб. м водният оператор е изразходвал заявените 1.5 млн. куб. м. \r\n\r\n Към Басейнова дирекция \"Западнобеломорски район\", чийто център е Благоевград, спадат водосборните области на реките Места, Доспат и Струма, както и прилежащите язовири \"Студена\", \"Пчелина\",\"Осломе\", \"Извор\" и пр. \r\n \n\t\t\t\t\t\t", "date": "2020.01.14", "title": "Благоевград е окупирана от прокурори и разследващи"}
{"url": "http://www.bnews.bg/article/265290-borisov_smenya_gumite_na_avtomobil_koyto_veche_ne_raboti", "text": "\n \"Борисов прибягва до смяна на резервните гуми на автомобил, чийто двигател вече не работи. Много пъти сме били свидетели на смяна на министри, но нищо не се променя в стила на управление. Затова и нашата амбиция е да се смени цялото правителство\". \r\n\r\n Това каза председателят на БСП Корнелия Нинова по повод ареста и отстраняването на Нено Димов от поста министър на екологията. Очаква се във вторник официално да стане ясно и кой ще е новият министър. Съпредседателят на парламентарната група на \"Обединени патриоти\" Искрен Веселинов, зам.-екоминистърът Николай Кънчев и депутатът Емил Димитров – Ревизоро са спрягани за поста. \r\n\r\n \"Политически назначения, за да се запази коалиционният мир\", каза Нинова по повод тримата, които според нея не са професионалисти и не разбират от материята. \r\n\r\n \"Въпросът за отговорността стои отворен и според нас тя е преди всичко на премиера, защото той сменя министрите, но не и начина на управление. Системата на управление е сбъркана, а не хората. Нено Димов е изкупителна жертва на целия този модел, защото има доста институции, които отговорят за управлението на ВиК сектора\", смята лидерът на БСП. \r\n\r\n По думите ѝ проблемът с водата е национален, а не само на Перник, защото скоро \"ще изгърмят\" и други градове. \r\n\r\n \"Вината за това е генерална. Този начин на управление обезличава кръвоносната система на държавността, а именно институциите. Борисов направи така, че за 10 г. всички проблеми в държавата се решават от един човек\", каза още Корнелия Нинова. \r\n\r\n Тя подчерта, че от БСП не са се отказали от вота не недоверие към правителството, който не е само заради водната криза в Перник. Той е комплексен по темата с екологията и засяга и националния проблем с водата, както и безконтролния внос и горене на отпадъци у нас. \r\n\r\n Нинова разчита да бъдат подкрепени от ДПС, \"Воля\" и независимите депутати, като в сметките ѝ влизат и народните представители от участващата във властта \"Атака\". Волен Сидеров, а и депутатите му, в последно време се държат опозиционно, но \"Атака\" продължава да има министър в правителството – този на икономината Емил Караниколов.  \r\n \n\t\t\t\t\t\t", "date": "2020.01.14", "title": "Борисов сменя гумите на автомобил, който вече не работи"}
{"url": "http://www.bnews.bg/article/265293-moreto_izhvarli_zapazena_kofichka_ot_kiselo_mlyako_na_44_godini", "text": "\n Жена, събираща боклуци в Дения, на испанското крайбрежие Коста Бланка, намери пластмасова кофичка от кисело мляко с надпис за Олимпийските игри в Монреал от 1976 г., съобщи БНР. \r\n\r\n Маите Момпо разказа, че вниманието й е привлякла марката - \"Йопле\", защото тя е изчезнала от испанските супермаркети отдавна - от 2001 г.Жена, събираща боклуци в Дения, на испанското крайбрежие Коста Бланка, намери пластмасова кофичка от кисело мляко с надпис за Олимпийските игри в Монреал от 1976 г., съобщи БНР. \r\n\r\n Маите Момпо разказа, че вниманието й е привлякла марката - \"Йопле\", защото тя е изчезнала от испанските супермаркети отдавна - от 2001 г. \r\n\r\n \"Вгледах се по-внимателно и открих, че е от около 1976 г.\" - уточни Маите Момпо. Тя подчерта, че находката й показва колко спешно трябва да бъдат спрени от употреба пластмасовите опаковки. \r\n\r\n Върху пластмасовата кофичка пише \"Официален доставчик на Олимпийските игри в Монреал 1976\" на испански език. Според Маите Момпо, за да се разгради тя, ще й трябват 150 години. \r\n\r\n \"Това е екоцид на планетно ниво - каза Маите Момпо. - Пластмасата не само убива милиони животни годишно, но е и в хранителната ни верига. Изследвания показаха напоследък, че 90% от солта ни съдържа микропластмаса. Същият процент е и в питейната вода. \r\n\r\n Микропластмасата се образува от разграждане на по-големи парчета пластмаса. Тя също така се произвежда за целите на козметичната индустрия. Малките парченца лесно преминават през филтрационните системи и навлизат в световния океан, където са заплаха за морския живот. \r\n\r\n Въздействието й върху човешкото здраве още не е уточнено, но се смята, че човек поглъща около 50 000 пластмасови частици годишно и вдишва още толкова. \r\n \n\t\t\t\t\t\t", "date": "2020.01.14", "title": "Морето изхвърли запазена кофичка от кисело мляко на 44 години"}
{"url": "http://www.bnews.bg/article/265298-dimitar_bayraktarov_za_vodnata_kriza_e_vinoven_kan_asparuh_no_ne_i_neno_dimov", "text": "\n   \r\n\r\n Журналистът Димитър Байрактаров изригна срещу медийните и политическите манипулации за водната криза и кой трябва да носи отговорност за нея. Ето какво написа той в социалната медия Фейсбук: \r\n\r\n „За водната криза е виновен Кан Аспарух, но не и Нено Димов! Даже Емо Ревизоро ще проверява дали и Мадарският конник няма пръст в тази работа. Даже и милостивия Валери Симеонов проплака: Защо Нено Димов е в ареста, след като е болен? \r\n\r\n \r\nЕто така, скъпи приятели, започна политическата игра на Провалените патриоти, провеждана чрез медиите и подкрепяна от мълчанието на агнетата (ГЕРБ). Наглостта няма граници! Дори ни заобясняваха, че Нено не е бил длъжен да разбира от нищо?! Той просто е министър. Вероятно прост министър, но министър! Той може да е болен дори, но от министерската заплата не се е отказал. Той даже и клетва е положил! \r\n\r\n \r\n„Заклевам се в името на Република България да спазвам Конституцията и законите на страната и във всичките си действия да се ръководя от интересите на народа. Заклех се.“ \r\n\r\n \r\nТази част с интересите на народа е много интересна! Ами те и олигарсите са част от този народ, а вероятно техните интереси са по-силни, даже май са толкова силни, че ни един министър да не може да им устои? \r\n\r\n А утре за горкия Нено даже ще кажат, че и законите не трябва да спазва, щото не е бил длъжен да ги знае? Нищо, че се е клел? Ето тази песен ще пеят дружно всички медии, щото Нено е много скъп…, а нас, нас кучета ни яли! \r\n\r\n \r\nИии… да знаете, най-голямата вина я носим ние, обществото!!!“ \r\n\r\n \r\n\r\n   \r\n \n\t\t\t\t\t\t", "date": "2020.01.14", "title": "Димитър Байрактаров: За водната криза е виновен Кан Аспарух, но не и Нено Димов!"}
{"url": "http://www.bnews.bg/article/265297-vks_varna_okonchatelno_uvolnena_direktorka", "text": "\n \r\nС определение от 13.01.2020 година състав на Върховния касационен съд окончателно възстанови на работа уволнената в края на 2017 г. директорка на столичната Детска градина No 164 \"Зорница\" в квартал Горна баня Мариана Иванова. \r\nИванова беше освободена от кметът на Столична Община Йорданка Фандъкова с твърдения за надвишен прием. По делото тези твърдения не се доказаха при събирането на доказателства и съдебните експертизи, а уволнението бе отменено, понеже дисциплинарно-наказващият орган не е взел предварително разрешение на Инспекцията по труда, тъй като Иванова имала решение на ТЕЛК. \r\nАдвокатът на Мариана Иванова Кристиан Гьошев заяви за BNEWS, че клиентката му ще се върне на работа, като преди това, ще даде пресконференция, на която ще се покажат документи как приемът е бил надвишаван в 14 детски градини, а директорите им са запазили постовете си. \r\n\"Иванова трябва да изчисти името си и да докаже невинност, особено по твърденията хвърлени безпочвено в пространството от зам.-кметът Тодор Чобанов. Една неправда, бе поправена!\", заяви адв.Гьошев \r\n  \r\n \n\t\t\t\t\t\t", "date": "2020.01.14", "title": "ВКС върна окончателно уволнена директорка"}
{"url": "http://www.bnews.bg/article/265295-yadrenoto_sporazumenie_s_iran_e_pred_razpad", "text": "\n Ядреното споразумение с Иран е пред разпад. Франция, Германия и Великобритания задействаха механизъм за оспорване на изпълнението на поетите от Техеран ангажименти. \r\n \r\nСпоред европейските страни действията на Иран не им оставят друг избор, но настояват споразумението да бъде спасено с преговори. \r\n\r\n Техеран премахна всички ограничения върху обогатяването на уран в отговор на оттеглянето на Съединените щати от ядреното споразумение през 2018 година и последвалите икономически санкции. \r\n \r\nИран заплаши с твърд отговор всяка страна, която застрашава споразумението. \r\n \n\t\t\t\t\t\t", "date": "2020.01.14", "title": "Ядреното споразумение с Иран е пред разпад"}
{"url": "http://www.bnews.bg/article/265294-obyaviha_gripna_vakantsiya_v_obshtina_hisarya", "text": "\n Обявиха грипна ваканция в община Хисаря. Това съобщиха от РУО – Пловдив, цитирани от Plovdiv24.bg. \r\n\r\n Според официалната заповед на кмета на града инж. Пенка Ганева всички учебни заведения на територията на Хисаря за периода от 15 до 20 януари. \r\n\r\n Получено е писмо от Регионалната здравна инспекция, с което се препоръчва пускането на децата във ваканция заради високия брой заболели от грип. \r\n \n\t\t\t\t\t\t", "date": "2020.01.14", "title": "Обявиха грипна ваканция в община Хисаря"}
{"url": "http://www.bnews.bg/article/265279-zapochva_parvata_za_godinata_sesiya_na_ep_v_strasburg", "text": "\n Правата на гражданите след Брекзит, ситуацията в Близкия изток и принципите на правовата държава в ЕС са акцентите в дневния ред на първата за годината пленарна сесия на Европейския парламент в Страсбург.  \r\n\r\n Редица въпроси, свързани с излизането на Великобритания от ЕС, продължават да са без отговори. \r\n\r\n Евродепутатите изразяват безпокойство относно спазването на правата след 31 януари на всички европейски граждани, живеещи във Великобритания и всички британски граждани, живеещи в ЕС. Очаква се приемането на резолюция по време на сесията в Страсбург. \r\n\r\n Напрежението в Близкия изток предизвика серия от дипломатически совалки между европейските лидери през последните дни. Днес ситуацията в Иран, Ирак и \r\n\r\n Либия ще бъде обсъдена в пленарната зала в присъствието на върховния представител по въпросите на външните работи Жозеп Борел. \r\n\r\n Спазването на принципите на правовата държава отново ще е в дневния ред утре. \r\n\r\n Парламентът ще направи оценка за развитието на процедурата по член 7, задействан заради Унгария и Полша. Съмненията за нарушения са в областите: свобода на словото, корупция, права ва малцинствата и ситуацията с мигрантите. \r\n \n\t\t\t\t\t\t", "date": "2020.01.14", "title": "Започва първата за годината сесия на ЕП в Страсбург"}
{"url": "http://www.bnews.bg/article/265284-nova_skandalna_porachka_obyavi_karakachanov_850_hilyadi_za_kopi_peyst_proekt_ot_nato", "text": "\n Нова скандална поръчка за проектиране на мобилни модули е обявил Красимир Каракачанов на стойност около 850000 лева с ДДС. Според експерти още наименованието на поръчката е подвеждащо, тъй като не съответства на предмета на поръчката. Това е така, защото описанието включва и изработване/изграждане на мобилните модули, а предметът е само за идеен проект. Другото, което е скандално според експертите е, че се предвижда този идеен проект за мобилни модули да се изпълнява цели 36 месеца, тоест две години след като Каракачанов няма да бъде министър. Цената на поръчката е още по-смущаваща, тъй като такива проекти има готови в други съюзнически армии, което предполага, че въпросния \"идеен\" проект просто ще бъде преписан безплатно от друга съюзническа армия на НАТО, същевременно формалния изпълнител ще се сдобие с ценна секретна информация за българската армия. Цялата скандална поръчка можете да разгледате чрез този линк:  \r\n \n\t\t\t\t\t\t", "date": "2020.01.14", "title": "Нова скандална поръчка обяви Каракачанов! 850 хиляди за копи-пейст проект от НАТО?"}
{"url": "http://www.bnews.bg/article/265282-otlozhiha_deloto_sreshtu_minyu_staykov", "text": "\n Делото срещу бизнесмена Миню Стайков, гледано от Специализирания наказателен съд, беше отложено, поради личен ангажимент на защитника на Стайков, който го възпрепятствал да се яви в съдебна зала. \r\n  \r\nВ рамките на днешното съдебно заседание се очакваше процесът да започне по същество с разпити на трима от свидетелите. \r\n  \r\nПрипомняме, че Стайков, заедно с още 13 души е обвинен за ръководене и участие в организирана престъпна група, чиято цел е била в продължение на години, чрез различни фирми, да се получават неправомерно пари от европейски фондове. Следващото заседание е насрочено за месец  февруари. \r\n  \r\n \n\t\t\t\t\t\t", "date": "2020.01.14", "title": "Отложиха делото срещу Миню Стайков "}
{"url": "http://www.bnews.bg/article/265283-iran_kani_eksperti_ot_kanada_zaradi_svalyaneto_na_ukrainskiya_samolet", "text": "\n Иран кани експерти от Канада за разследването на свалянето на украинския самолет край Техеран. В трагедията загинаха 176 души. \r\n\r\n Техеран се обърна към базираната в Канада Международна организация за гражданско въздухоплаване. \r\n\r\n Решението идва на фона на критиките, че властите признаха, че \"Боингът\" е бил свален от иранска ракета няколко дни след катастрофата. \r\n\r\n Експертите са приели поканата на Иран и ще прати технически персонал да съветва и наблюдава разследването. \r\nТехеран покани специалисти и от компанията производител. \r\n \n\t\t\t\t\t\t", "date": "2020.01.14", "title": "Иран кани експерти от Канада заради свалянето на украинския самолет"}
{"url": "http://www.bnews.bg/article/265287-patna_politsiya_preduprezhdava_za_magla_i_led_po_patishtata", "text": "\n Пътна полиция предупреждават за мъгла и лед по пътищата в страната. Усложнените метрологични условия предизвикаха и поредица от катастрофи в последното денонощие. \r\n\r\n В няколко района на страната има мъгли. Най-намалена видимост има на магистрала „Тракия“ в района на Бургас. \r\n\r\n Черната статистика показва, че от началото на годината са станали 173 тежки катастрофи, при които има 13 загинали и над 200 ранени. \r\n\r\n Зачестяват и инцидентите с млади шофьори, които имат малък стаж зад волана. Последният такъв е на 18-годишно момиче с 6-месечен стаж. Тя е извършила четири тежки нарушения. Установено е, че тя е употребила и амфетамини. В момента се бори за живота си. \r\n\r\n От Пътна полиция предупреждават шофьорите да са изключително внимателни в условията на лед и мъгла. \r\n \n\t\t\t\t\t\t", "date": "2020.01.14", "title": "\"Пътна полиция\" предупреждава за мъгла и лед по пътищата"}
{"url": "http://www.bnews.bg/article/265286-izzeha_golemi_kolichestva_alkohol_i_dizelovo_gorivo_bez_aktsiz_v_borovets", "text": "\n Големи количества алкохол без бандерол и дизелово гориво без документи за платен акциз са иззети от хотел в Боровец при спецакция. \r\n\r\n През декември и януари в планинския курорт са проведени серия от специализирани полицейски операции съвместно между органите на реда в Самоков и София, НАП, Комисията за защита на потребителите и БАБХ. \r\n\r\n От хотел са иззети 1400 л нафта без документи за платен акциз, както и 376 л високоградусов алкохол без бандерол. \r\n\r\n Дизеловото гориво е било в два пластмасови съда, оборудвани с електрическа помпа, маркуч и пистолет за зареждане. Той е иззето от митническите власти. \r\n\r\n Под възбрана за ползване са поставени 635 кг храни от неживотински произход и 23 кг храни от животински произход, за които не са представени документи за произход. \r\n \n\t\t\t\t\t\t", "date": "2020.01.14", "title": "Иззеха големи количества алкохол и дизелово гориво без акциз в Боровец"}
{"url": "http://www.bnews.bg/article/265288-pak_boy_v_ataka_chukolov_i_reporter_ot_alfa_nabili_oblastniya_na_stolitsata", "text": "\n Грозни сцени са се разиграли снощи в столично заведение между областния управител на Софийска област Илиан Тодоров от една страна и депутата от \"Атака\" Десислав Чуколов и репортера на \"Алфа тв\" Николай Караколев от друга. \r\n\r\n Ексклузивно за агенция ПИК Илиан Тодоров сподели, че е бил ударен от Николай Караколев, след като представителите на \"Атака\" му се нахвърлили и започнали да го наричат \"предател\". \r\n\r\n \"Отдавна тлее един конфликт между мен и Чуколов. Така са решили, така са направили. Няма проблем, но аз приключих с \"Атака\", вече нямам нищо общо с тази партия\", обяви Тодоров. Пред медията ни той разкри, че е бил поканен на срещата от Волен Сидеров, който обаче в един момент си е тръгнал и тогава е последвало нападението. \r\n\r\n \"Аз съм опериран. В момента съм с патерици и въпреки всичко този репортер Караколев ме удари\", добави областният управител на Софийска област. \r\n\r\n \"Те се бяха наговорили. В един момент всички започнаха да ме нападат, че съм бил предател и какъв ли още не. Алкохолът не прощава на никого\", каза още той. \r\n\r\n \"Съветвам ви да поканите Чуколов да ходи да си направи едни изследвания и да ви даде резултатите от черния си дроб, за да видите за какво става въпрос. Алкохолът на никого не е простил и аз няма как да бъда с тези хора\", категоричен е Илиан Тодоров. \r\n\r\n \"Официално сложих край. В момента обмислям, още не съм го решил, дали да си подам оставката и като областен управител. Това ще го помисля, имам още малко време. До понеделник съм в болничен и тогава ще взема това решение\", разкри областният управител. \r\n\r\n На въпрос на ПИК дали е разговарял за случая с Волен Сидеров, Илиан Тодоров каза: \"Телефонът му е изключен, но какво да разговарям повече с него? Няма какво да си кажем повече!\" \r\n\r\n Припомняме, че Илиан Тодоров беше областен координатор на \"Атака\", а за областен управител на Софийска област беше избран от квотата на партията на Волен Сидеров. \r\n \n\t\t\t\t\t\t", "date": "2020.01.14", "title": "Пак бой в Атака! Чуколов и репортер от Алфа набили областния на столицата"}
{"url": "http://www.bnews.bg/article/265296-chetiri_firmi_iskat_da_remontirat_pat_ii_81_berkovitsa_montana", "text": "\n 4 са кандидатите за рехабилитацията на 7 км от път II-81 Берковица - Монтана \r\n\r\n Проектът ще се финансира от Европейския съюз по програмата за развитие на граничните зони \"Интеррег V-A Румъния-България 2014-2020\", чрез Европейския фонд за регионално развитие. Индикативната стойност на строително-монтажните работи е 5 549 515 без ДДС. \r\n\r\n Отворените оферти са на: \r\n\r\n \"ХИДРО-ВОД СТРОЙ\" ДЗЗД, с участници: \"ВДХ\" АД и \"ХИДРОСТРОЙ\" АД; \r\n\"ГРОМА ХОЛД\" ЕООД; \r\n\"ПЪТИНЖЕНЕРИНГ - М\" АД; \r\n\"ТРЕЙС ГРУП ХОЛД\" АД. \r\n\r\n Началото на обекта е при 94-ти км след с. Благово в посока Монтана, а краят - при 101-ви км в Северната промишлена зона на Монтана, при пътния възел с обходния път на града. \r\n\r\n С изпълнението на проекта ще се възстановят технико-експлоатационните характеристики на отсечката, като се осигури оптимална скорост на движение и повишаване безопасността на движение. \r\n\r\n Предвижда се полагане на нова асфалтова настилка, уширяване на пътното платно в стеснените участъци до достигане на габарита на пътя. \r\n\r\n Ще бъде укрепен участък от 120 м със свлачищен процес при 95-ти км, в непосредствена близост до язовир \"Чернила\". Основно ще се ремонтира и моста при 98-ми км над река Огоста и жп надлеза при км 100, с дължина 64 м. \r\n\r\n Срокът за изпълнение на строително-монтажните работи е 12 месеца. \r\n \n\t\t\t\t\t\t", "date": "2020.01.14", "title": "Четири фирми искат да ремонтират път II-81 Берковица – Монтана"}
{"url": "http://www.bnews.bg/article/265275-predstavyat_5_godishen_proekt_za_po_chist_vazduh_v_sofiya", "text": "\n   \r\n\r\n \r\n  \r\n\r\n В Столичната община ще бъде представен проект за подобряване на качеството на атмосферния въздух за периода 2021 - 2026 г., съобщава БНР. \r\n\r\n Бенефициент по проекта с обща стойност 412 583,87 лв. е Столичната община. Той ще се реализира с финансовата подкрепа на Кохезионния фонд на Европейския съюз и национално съфинансиране от държавния бюджет на България и съфинансиране от бюджета на Столичната \r\n\r\n Срокът за изпълнение е 23 месеца. \r\n\r\n Целта е да се разработи нова програма за подобряване на качеството на атмосферния въздух на територията на столицата, за да се намалят нивата на замърсителите и да се достигнат утвърдените норми за качеството на атмосферния въздух. \r\n \n\t\t\t\t\t\t", "date": "2020.01.14", "title": "Представят 5-годишен проект за по-чист въздух в София"}
{"url": "http://www.bnews.bg/article/265280-borisov_i_gerb_otsviriha_patreotite_na_brifinga_v_ms_za_horeografa_revizoro", "text": "\n На коалиционен съвет днес ГЕРБ и Обединените патриоти трябва да определят кой ще е новият екоминистър на мястото на Нено Димов. \r\n\r\n Димов беше от квотата на ВМРО и те трябва да предложат кандидат за поста. \r\n\r\n Неофициално се спрягат три имена – това на Искрен Веселинов, на Емил Димитров и на Николай Кънчев. \r\n\r\n Веселинов е съпредседател на парламентарната група на Обединените патриоти. Дългогодишният член на ВМРО е бил общински съветник в родния си Русе, както и кандидат за кмет на града.  \r\n\r\n Емил Димитров, известен като Ревизоро, е бивш шеф на митниците в кабинета „Сакскобургготски“. \r\n\r\n Николай Кънчев, който също e от ВМРО, в момента е зам.-министър на екологията. В министерството е с ресор „Управление на отпадъците“. \r\n\r\n Нено Димов беше арестуван и впоследствие подаде оставка. Той беше обвинен в умишлена безстопанственост. \r\n \n\t\t\t\t\t\t", "date": "2020.01.14", "title": "Борисов и ГЕРБ отсвириха патрЕотите на брифинга в МС за хореографа Ревизоро"}
{"url": "http://www.bnews.bg/article/265281-yaponski_miliarder_tarsi_priyatelka_koyato_da_patuva_s_nego_do_lunata", "text": "\n Японският милиардер Юсаку Маедзава си търси приятелка, която да пътува с него до Луната, съобщи Ройтерс. \r\n\r\n Кандидатките трябва да са навършили 20 години. Изборът ще бъде увековечен в телевизионно шоу за стрийминг канала АбемаТВ. \r\n\r\n \"Тъй като самотата и празнотата бавно ме завладяват, продължавам да мисля само за едно - да обичам само една жена - написа 44-годишният предприемач на сайта за кандидатурите. - Искам да открия доживотен партньор\". \r\n\r\n Маедзава се е записал за окололунно пътуване през 2023 г. като първия космически турист на \"Спейс Екс\". Той иска да го придружават и хора на изкуството, за да може полетът да им послужи за вдъхновение. \r\n\r\n Крайният срок за подаване на документите е 17 януари. Маедзава ще обяви избора си през март. \r\n\r\n Маедзава се раздели неотдавна с приятелката си Аяме Горики, която е на 27 години. \r\n \n\t\t\t\t\t\t", "date": "2020.01.14", "title": "Японски милиардер търси приятелка, която да пътува с него до Луната"}
{"url": "http://www.bnews.bg/article/265285-borisov_e_otsviril_revizoro_vmro_i_nfsb", "text": "\n Днес Бойко Борисов е отсвирил на коалиционния съвет предложената кандидатура за нов министър на околната среда в лицето на Емил Димитров- Ревизоро. Това сподели наш източник от управляващите среди. Борисов просто е уведомил Каракачанов и Симеонов какво е решил и, че няма да допусне повече калинки, които да съсипват държавата. Борисов изобщо не е приел аргументите на Каракачанов, че Ревизоро щял да прави ревизия в министърството, тъй като за тази работа си има цяла агенция в лицета АДФИ, в която има цял куп ревизори. Именно и поради тази причина Борисов не е излезнал заедно с тях на брифинга, а Валери Симеонов заяви пред журналисти, че това е бил най-трудния коалиционен съвет. \r\n \n\t\t\t\t\t\t", "date": "2020.01.14", "title": "Борисов е отсвирил Ревизоро, ВМРО и НФСБ!"}
{"url": "http://www.bnews.bg/article/265277-oshte_ne_e_yasno_koya_e_vtorata_zhertva_vav_vzriveniya_blok_vav_varna", "text": "\n   \r\n\r\n   \r\n\r\n Продължава разследването по случая с взрива в жилищния блок във варненския квартал \"Владислав Варненчик\", съобщава БНТ. Все още не е ясно коя е втората жертва на инцидента, след като при огледа бе открит втори труп. \r\n\r\n Припомняме, Окръжната прокуратура във Варна започна досъдебно производство за палеж с двама загинали и нанесени материални щети след тежкия инцидент от вчера сутринта. Двама души загинаха, а седем бяха настанени в болница с обгазяване. Сред тях са и три деца - на 4, 12 и 17 години. По данни на УМБАЛ \"Св. Марина\" тяхното състояние е \r\n\r\n Два апартамента са напълно унищожени, а върху трето жилище са нанесени значителни щети. Водата и токът са спрени в целия вход, останалите живущи са евакуирани. \r\n\r\n Предстои да се обследва годността за обитаване на жилищния блок. Изясняват се причините, при които е извършен палежът. \r\n\r\n Вече е установена самоличността на едната от жертвите - 53-годишна жена.Самоличността на втората жертва все още се изяснява. \r\n\r\n Полицията обяви за общодържавно издирване 66-годишния Веселин Димитров,който е живеел във взривения апартамент. Той е бивш полицай и военен. Властите ще разпространят снимка на Димитров днес. \r\n\r\n Предполага се, че Веселин Димитров е взривил жилището заради проблеми с жената, с която е живеел на семейни начала. Тя е настанена в кризисен център. \r\n\r\n На брифинг тази сутрин от варненската прокуратура заявиха, че не е ясно дали първо е имало пожар и след това е последвал взрив, или е било обратно. До момента няма потвърждение на информацията, че в жилището и в избените помещения са съхранявани взривни вещества. \r\n\r\n От прокуратурата посочиха, че е нямало данни за психическо състояние на Димитров, което да буди притеснение.Разпитани са негови близки и роднини. Днес ще се извърши допълнителен оглед на местопроизшествието. \r\n\r\n Жената, която е живяла с Веселин Димитров, е в Център на настаняване. Тя е разпитана, но прокурорът отказа да преразкаже нейните свидетелски показания. Тя е извадила ограничителна заповед спрямо Веселин Димитров на 6 януари. Прокуратурата обаче не разполага с данни колко са подадените сигнали за домашно насилие преди това. \r\n\r\n Няма данни втори живущ в блока да липсва. Няма данни обаче да е имало и външен човек в блока. Според съседи вторият труп е на Веселин Димитров. \r\n \n\t\t\t\t\t\t", "date": "2020.01.14", "title": "\r\nОще не е ясно коя е втората жертва във взривения блок във Варна"}
{"url": "http://www.bnews.bg/article/265276-v_galiche_iskat_dozhivoten_zatvor_za_nepalnoletniya_ubiets", "text": "\n Жителите на село Галиче протестират с искане фамилията на младежа, задържан за убийството на 18-годишното момиче, да бъде изселена, съобщава bTV. \r\n\r\n Демонстрацията е била организирана в социалните мрежи. \r\n\r\n Хората настояват убиецът да получи доживотна присъда и да се направи промяна на Наказателния кодекс. \r\n\r\n Жителите на Галиче недоумяват как за подобно жестоко убийство присъдата може да е от 5 до 12 г. затвор. \r\n\r\n По техни думи в момента в селото няма напрежение, но такова щяло се създаде, когато след 5 години убиецът излезе \r\n\r\n Бащата на 18-годишната жертва бе категоричен, че закон, който защитава убийците, не е закон. Той настоя за доживотна присъда без право на замяна за убиеца на дъщеря си. \r\n\r\n \"Ние държава нямаме. Законът трябва да се промени\", отсече той. \r\n\r\n Днес е погребението на 18-годишното момиче и на него ще присъства цялото село. \r\n \n\t\t\t\t\t\t", "date": "2020.01.14", "title": "В Галиче искат доживотен затвор за непълнолетния убиец"}
