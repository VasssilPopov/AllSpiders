{"url": "http://www.bnews.bg/article/263159-shte_ostanat_li_pyasachnitsite_ot_detstvoto_v_istoriyata", "text": "\n Ще останат ли пясъчниците от детството в историята? Общината в Благоевград поведе истинска революция срещу съоръженията - заменя всички замърсени пясъчници с други атракциони. \r\n\r\n Всички деца имат история с пясъчника на площадката. Част от тях потъват в прах и бодро подхвърлят кофички и лопатки, под одобрителния поглед на родителите си. Други обаче успяват да се порадват на пясъка само докато зоркият майчин, бащин или бабин инстинкт се задейства. Срещу видимо замърсените, иначе игрални пространства. \r\n\r\n Когато забелязва, че в пясъчниците влизат повече кучета и котки отколкото деца, община Благоевград решава постепенно да ги закрие. Така меката на детската игра, пакост, лудория и изобретателност, скоро може да изчезне от Благоевград. За спокойствие на едни и за скука на други. \r\n\r\n В общината са измислили с какво ще се реваншират пред децата, когато останат без пясъчници. \r\n\r\n „На мястото на пясъчниците ще бъдат положени нови занимателни игри, съоръжения, които отговарят на нормативната уредба. Най-различни занимателна игра тип дама, клатушка, люлка, пързалка, това зависи от самата детска площадка какви възможности има”, обясни инж. Даниела Палева. \r\n\r\n Според психолози пясъчниците са много полезни за децата, защото игрите с кофички, лопатки и пясък развиват въображението им. \r\n\r\n „Успокоява психиката на детето и развива въображението”, обясни психологът Ива Пачавурова. \r\n\r\n Педиатрите обаче предупреждават, че пясъчниците може да са опасни, ако животни ги използват за тоалетна. \r\n\r\n „Изпражненията на животните винаги би могло да донесат опасност, защото животното се храни с отпадъчна храна и би могло да попаднат примерно тении, кучешка тения може да и различни други паразити”, обясни д-р Рени Коричкова, общопрактикуващ лекар. \r\n\r\n Никой не отрича самата игра в пясъка. Но как тя да гради имунитета, а да не разболява?  \r\n\r\n „Ако участъците, в които са изградени такива пясъчници - детските площадки, бъдат ограничени, бъде ограничен достъпът на домашни любимци, на практика няма да има такава опасност. Чистият пясък си е чист пясък. И в този ред на мисли на морето ние ще изгребем ли пясъка, или ще го покрием, или ще спрем разхождането на кучета? Няма как, опасността на пясъка е както на морето, така и в пясъчника”, обясни д-р Рени Коричкова. \r\n\r\n Решението обаче изглежда взето. До момента три от пясъчниците на благоевградските площадки са премахнати. Така ще се действа и при всеки следващ родителски сигнал за мръсен или опасен кът. \r\n\r\n Откриха новоизградена детска площадка в район “Искър” \r\n\r\n В София, само в район „Люлил” има над 200 междублокови пространства с детски площадки. \r\n\r\n „Стремим се да ги поддържаме качествено”, заяви кметът на района Милко Младенов. „Понякога пясъкът се ползва за дребни строителни дейности, още по-абсурдното е,  когато се ползва за подложка на домашните любимци”. \r\n\r\n Младенов обаче заяви, че няма планове да бъдат премахвани тези пясъчници, защото и родителите в района ги искат. \r\n\r\n „Площадките не се поддържат добре. Наредбата вменява цялата отговорност на общините. Пясъкът трябва да бъде дезинфекциран 2 пъти в годината”, заяви д-р Момчил Сиджимов, Национален център по обществено здраве и анализи.  \r\n \n\t\t\t\t\t\t", "date": "2019.09.01", "title": "Ще останат ли пясъчниците от детството в историята?\r\n"}
{"url": "http://www.bnews.bg/article/263164-43_godishen_mazh_e_ubit_v_stolichniya_kvartal_iztok", "text": "\n Полицията в София разследва убийството на 43-годишен мъж, намерен мъртъв в парк на столичния квартал Изток , съобщи БНР. \r\n\r\n След първоначалните огледи е установено, че вероятната причина за смъртта е побой и удари с твърд предмет. \r\n\r\n Мъжът е криминално проявен. Има регистрации за кражби и шофиране в нетрезво състояние. \r\n\r\n Разследването по случая продължава.  \r\n \n\t\t\t\t\t\t", "date": "2019.09.01", "title": "43-годишен мъж е убит в столичния квартал \"Изток\"\r\n"}
{"url": "http://www.bnews.bg/article/263166-traur_v_grada_na_angelite_15_godini_ot_tragediyata_v_beslan", "text": "\n Докато Русия посреща първия учебен ден на 1 септември като Деня на знанието, в кавказкия град Беслан (Северна Осетия) започва поредният възпоменателен тридневен траур. Тук почти няма човек, който да не е загубил свои близки или познати при терористичното нападение срещу Училище No.1 на същата дата през 2004 г. \r\n\r\n По време на тържеството по повод първия учебен ден в Беслан чеченски терористи окупират училищната сграда. Близо 500 души попадат в плен - сред тях има стотици деца, родителите им, учители. Терористите поставят условия: да бъдат освободени арестуваните по обвинения в тероризъм в Ингушетия, а руската войска да се изнесе от Чечня. \r\n\r\n Два дни по-късно руските части за специализирани операции организират щурм на сградата. Умират 334 души, 186 от които - деца. \r\n\r\n Всички заложници са затворени във физкултурния салон на училището, като терористите блокират достъпа до него с взривни устройства. Още в първите часове от атаката, една от двете жени в състава на похитителите се самоубива, като при експлозията загиват двама заложници и един от бойците. \r\n\r\n 17 мъже, попаднали в плен, са накарани да запречат прозорците с чинове и маси, след което са разстреляни. \r\n\r\n Преговорите с бойците започват още в първия ден, но не водят до никакъв резултат. \r\n\r\n Сградата на Училище No.1 е отцепена незабавно, а край нея се събират не само военни части, но и групи от местни цивилни мъже, въоръжени с пушки и автомати. 15 души, които успяват да се укрият в котелното отделение на плененото училище, успяват да се спасят. \r\n\r\n Вечерта на 1 септември с посредничеството на лекаря Леонид Рошал терористите се съгласяват да приемат 1500 бутилки вода и няколко кашона с хляб. Липсата на питейна вода е изключително остра. Един от заложниците си спомня, че терористите са подозирали, че водата може да е отровена, затова са забранявали на пленниците да я ползват. \r\n\r\n На 2 септември бившият президент на Ингушетия Руслан Аушев успява да се споразумее с терористите, за да освободят 26 жени и невръстни деца. Блокадата обаче остава. Продължава и безразборната стрелба от страна на бойците срещу съседните сгради и обекти. \r\n\r\n На 3 септември около 13 ч. екипи на Министерството на извънредните ситуации се договарят с терористите да ги допуснат в близост до сградата на училището, за да приберат телата на убитите заложници. Похитителите изхвърлят труповете през прозорците, но спасителните екипи така и не достигат до тях. В района на физкултурния салон избухват две експлозии, в резултат на които загиват множество от блокираните вътре деца и възрастни. \r\n\r\n В 13:30 ч. се чува нов мощен взрив. Сапьори успяват да проникнат в училището и започват да обезвреждат останалите устройства. Президентът на Северна Осетия Александър Дзасохов обещава, че няма да има щурм на сградата, но атаката вече е започнала. \r\n\r\n Служителите на Спецназ получават команда за действие, след като в спортната зала започва да гори пожар. \r\n\r\n Около 17 ч. по-голямата част от училището е прочистена от терористи, като останалите живи нападатели отстъпват към столовата и складовете. Започва гасенето на пожара и активна евакуация на оцелелите заложници. Местните хора се спускат към училището, за да помагат за пренасянето на ранените. Липсват достатъчно носилки, а окървавените и разсъблечени деца се носят на ръце. Пострадалите се извозват към болниците с лични автомобили, защото линейките не достигат. В операцията се включват стотици доброволци, мнозина от които имат роднини и близки сред пострадалите. \r\n\r\n В късните часове на 3 септември армията обстрелва позициите на останалите терористи с танк Т-72. Тридесет и един души, организирали окупацията в училището, са убити. Труповете им са кремирани, а прахта им е заровена в безименни гробища. Единственият оцелял съучастник е Нурпаша Кулаев - осъден на доживотен затвор през 2006 г. Командирът Шамил Басаев, който поема отговорност за терористичния акт, е убит в Ингушетия на 10 юли 2006. \r\n\r\n Първите предварителни данни говорят за над 100 убити. Броят им обаче започва да расте още на следващия ден. \r\n\r\n Близо 600 души са приети в болница. Никой не брои колко хора са успели да се спасят невредими. Някои от семействата не могат да намерят своите близки нито сред оцелелите, нито сред мъртвите. Над 100 души остават инвалиди вследствие на нараняванията си. \r\n\r\n По думите на оцелелите заложници - терористите са започнали да се отнасят все по-зле с тях, след като са разбрали, че исканията им няма да бъдат изпълнени, а президентът Владимир Путин не желае да се свърже с тях. Децата и възрастните нямат право да пият вода, не им се разрешава да отидат до тоалетната. \r\n\r\n През цялото време близките на похитените настояват от властите да предприемат действия. Путин пристига в Беслан едва на 4 септември - ден след щурма. \r\n\r\n Докато погребенията на убитите при терористичния акт тепърва започват, във Владикавказ се организират протести с искане на оставката на президента на Северна Осетия Александър Дзасохов. До ден-днешен потърпевшите настояват да се изяснят всички причини и обстоятелства, довели до кървавия изход от обсадата. Настояват и да се повдигнат обвинения срещу всички длъжностни лица, които са отговаряли за сигурността на гражданите. \r\n\r\n Руските власти са подложени на остра критика заради употребата на тежко въоръжение, танкове и огнемети \"Шмел\", без които броят на невинните жертви вероятно можеше да е значително по-нисък. Според вътрешни полицейски документи, придобити от \"Новая газета\", МВР е знаело за подготвяната обсада няколко часа преди атаката срещу училището. Службите за сигурност обаче са смятали, че целта на бунтовниците е парламента на Северна Осетия във Владикавказ, и не са предприели мерки за защита на цивилното население. \r\n\r\n Парламентарна анкетна комисия стига до извода, че и местните, и федералните сили са допуснали нарушения по време на заложническата криза. През 2017 г. Съдът в Страсбург налага санкция на Русия в размер на 2,9 милиона евро по дело, заведено от близки на убитите. \r\n\r\n Всички жертви от Беслан са погребани в т.нар. \"Град на ангелите\". На гробището има цели семейни парцели, където почиват родители и техните деца. \r\n\r\n В Беслан живеят много семейства, които не могат да се справят с трагедията дори 15 години по-късно. Траурът никога не се сваля. В \"Града на ангелите\" винаги има хора, които подреждат, почистват или просто седят и гледат снимките на загиналите. Местните хора казват, че онези, които са оцелели от трагедията, вече не празнуват рождените си дни. \r\n\r\n Училище No.1 e заградено с висока ограда. В двора му на мястото на пристройката на началното училище се строи православна църква. 1 септември се отбелязва в цяла Русия като \"ден на солидарност в борбата с тероризма\". \r\n \n\t\t\t\t\t\t", "date": "2019.09.01", "title": "Траур в \"Града на ангелите\": 15 години от трагедията в Беслан."}
{"url": "http://www.bnews.bg/article/263161-grigor_lilov_iznese_stryaskashta_informatsiya_za_krazhbata_na_balgarskoto_zlato", "text": "Официално от властите: ПОНЕ 2 МИЛИАРДА ДОЛАРА СРЕЩУ 76 МИЛИОНА ДОЛАРА  Справката е от Националния баланс на запасите и ресурсите на находищата на подземни богатства. Става дума за добиваното злато у нас: по 8 тона средно за периода 2014-2016 и по 9 тона средно за 2017-2018. ", "date": "2019.09.01", "title": "Григор Лилов изнесе стряскаща информация за кражбата на българското злато!"}
{"url": "http://www.bnews.bg/article/263165-ansambalat_ni_po_hudozhestvena_gimnastika_sas_zlato_ot_svetovnata_kupa_v_kazan", "text": "\n Българският ансамбъл по художествена гимнастика завоюва златен медал във финала на три обръча и две бухалки на кръга от Световната купа в Казан, Русия, предаде БГНЕС. \r\n\r\n Родните момичета получиха оценки от 28.100 за представянето си. На второ място е отборът на домакините от Русия с 27.150, а трети се нареди съставът на Израел с 26.750. \r\n\r\n Ансамбълът на България се пребори и за среброто във финала на надпреварата с пет топки по-рано днес с оценка от 28.500. Така малко преди Световното първенство Симона Дянкова, Мадлен Радуканова, Лаура Траатс, Стефани Кирякова и Ерика Зафирова спечелиха два медала за България и дадоха сериозна заявка за призово класиране и на планетарния шампионат. Вчера пък ансамбъла спечели сребро и в многобоя. \r\n \n\t\t\t\t\t\t", "date": "2019.09.01", "title": "Ансамбълът ни по художествена гимнастика със злато от Световната купа в Казан\r\n"}
{"url": "http://www.bnews.bg/article/263162-ochakvano_maya_manolova_se_vpuska_v_izborite_za_kmet_na_sofiya", "text": "\n Мая Манолова все пак се спуска в кметската битка за София, съобщава DarikNews. Омбудсманът ще обяви кандидатурата си за кмет на 4 септември, се казва в публикация на медията. \r\n\r\n Председател на Инициативния комитет, който ще издигне кандидатурата на обществения защитник, ще бъде емблематична фигура от протестите, които тя подкрепи, научи Епицентър.бг. \r\n\r\n За самото представяне е избрана голяма зала, за да могат всички, със защитата на чиито каузи се ангажира Манолова, да бъдат поканени. \r\n\r\n   \r\n\r\n Съпругът на Манолова - Ангел Найденов, бивш министър на отбраната, ще я подкрепи в кампанията, но без да има официален пост. \r\n\r\n \r\nПредвижда се още Софийската организация на БСП да застане зад Мая Манoлова. Официално това ще бъде обявено най-вероятно на градската конференция на БСП-София на 14 септември. \r\n \r\nСпоред източници на DarikNews от \"Позитано 20\" разговорите с омбудсмана са водени от председателя на БСП-София Калоян Паргов. \r\n\r\n   \r\n\r\n Очаква се омбудсманът да излезе в неплатен отпуск за кампанията. По закон Манолова не е длъжна да напусне поста на обществен защитник, докато не бъде избрана на новата длъжност. \r\n \r\nКандидатурата на омбудсмана няма да бъде утвърдена на предстоящия пленум на БСП във вторник, когато ще се гласуват първите стотина номинации на червените. Манолова ще бъде одобрена на следващото заседание на Националния съвет на партията около средата на септември. \r\n \n\t\t\t\t\t\t", "date": "2019.09.01", "title": "Очаквано: Мая Манолова се впуска в изборите за кмет на София!"}
{"url": "http://www.bnews.bg/article/263167-grigor_dimitrov_otnese_de_minor_s_3_0_seta_sreshta_federer_na_chetvart_finalite", "text": "\n Уникална игра показа Григор Димитров срещу Алекс Де Минор на открития шампионат на САЩ. Нашето момче отнесе противникът си с 3:0 сета и продължава на четвърт финалите, където ще срещне един от най-тежките съперници в лицето на Роджър Федерер. Григор показва съвсем друго лице и игра, а според специалистите той се е отърсил и от психологическите проблеми, които го тормозеха през последните месеци. Би Нюз пожелава успех на Григор е предстоящият му мач срещу Федерер. \r\n \n\t\t\t\t\t\t", "date": "2019.09.01", "title": "Григор Димитров отнесе Де Минор с 3:0 сета! Среща Федерер на четвърт финалите!"}
{"url": "http://www.bnews.bg/article/263156-etiket_s_tsena_i_fabrichen_nomer_na_bidonite_razpleli_sluchaya_negovan", "text": "\n Етикет с цена и фабричен номер върху трите 80-литрови бидона е отвел криминалистите до двамата престъпници, убили и разфасовали треньора по борба Йордан Атанасов и съпругата му, съобщава \"Телеграф\". \r\n\r\n Този факт е станал известен при разглеждането на мярката за неотклонение на двамата обвиняеми за тежкото престъпление - Пламен Шляпашки и Георги Нанчев в СГС. \r\n\r\n Разследващите са разплели възела на зловещото престъпление по бидоните, които са произведени в Румъния. Те успели да стигнат до фирмата-вносител и магазина й. \r\n\r\n За късмет в обекта имало охранителни камери, снимащи както вътре, така и вън. Собствениците разполагали с устройство, което съхранявало клиповете от 14 юли.  \r\n\r\n На видеозаписа ясно се виждат двамата извършители. Те слизат от черен джип „Чероки“, като се вижда и номерът му. Оттам криминалистите започват да следят задподозрените.  Отделно справка на мобилен оператор показала честа комуникация между Георги Нанчев и жертвата Йордан Атанасов \r\n \n\t\t\t\t\t\t", "date": "2019.09.01", "title": "Етикет с цена и фабричен номер на бидоните разплели случая Негован"}
{"url": "http://www.bnews.bg/article/263157-avgust_si_otide_no_lyatoto_ne", "text": "\n Есенният септември вече е факт, но лятото не си е отишло, обещават синоптиците. Прогнозите са за топъл и слънчев месец, който ще запази августовските жеги.   \r\n\r\n Още първият ден на новия месец започва с много високи температури - максималните ще са между 29° и 34°. Превалявания ще има само на  отделни места в крайните западни райони. Ще духа слаб,  до умерен, вятър от изток-североизток. \r\n\r\n В София се градусите ще са около 30-те  чак до петък, след което ще се понижат малко. Въпреки високите дневни температури, сутрин и вечер ще е малко по-хладно – живакът няма да надскочи 14-16 градуса.     \r\n\r\n Времето е чудесно за море. Максималните температури по Черноморието се очертават между 28° и 32°. Температурата на морската вода е 26-27°. \r\n\r\n В планините също ще грее и само следобед на отделни места може да превали. \r\n\r\n Без промяна ще е времето и в неделя, и в понеделник, но от вторник – 4 септември, ни очакват няколко дни с малко по-динамично време. Ще позахладнее, а средните температури в страната ще паднат до 26-27 градуса. \r\n\r\n Във вторник ще вали главно в западните райони, в сряда – и в източните. На 6 септември също се очакват валежи. \r\n \n\t\t\t\t\t\t", "date": "2019.09.01", "title": "Август си отиде , но лятото - не"}
{"url": "http://www.bnews.bg/article/263158-medat_skacha_troyno_ot_koshera_do_magazina", "text": "\n Tройно скачат цените на пчелния мед от кошера до магазина, научи „Монитор“. Румен Балински от Обединения български пчеларски съюз обясни, че за обикновения мед в момента изкупната цена е 3,80 - 4,00 лв. за килограм, а за биологичния - около 4,50 лв. По думите му нормалните нива са съответно поне 5,50 лв. и 6,00 лв. \r\n\r\n Според браншовика подобно положение на нещата е пагубно за стопаните, отглеждащи пчели за поминък и добиващи мед, а не за да изкарват допълнително пари над основните си доходи. По думите му поне една десета от хората с кошери си изкарват прехраната с пчеларство. „В момента добивите са малко по-ниски от миналогодишните и тези цени са убийствени за пчеларите \r\n\r\n Някои от колегите по морето и в най-големите градове са по-добре, защото са затворили цикъла и си продават меда директно на дребно по пазарите“, поясни Балински и добави, че така те не зависят от прекупвачите. Пчеларите с по-голямо производство обаче не можели да реализират цялото количество на дребно и са принудени да продават предимно на едро. \r\n\r\n „Причина за срива са останалите немалки количества неизкупен мед от 2018-а. Освен това у нас около 2000 т се внасят от Китай и от Украйна за 1,40 евро на килограм до склада на търговците и те отказват да купуват българския мед. Очаква се и нов безмитен импорт на цели 45 000 т в страните от ЕС от Аржентина и Бразилия. Продукцията от чужбина след това се смесва с малки количества наш мед и се продава в Евросъюза като български“, уточни той. \r\n\r\n Балински каза, че причина за ниските изкупни цени са и нароилите се множество пчеларски организации, чийто брой вече е 17. \r\n\r\n Според него до края на годината би трябвало всички те да се обединят и да защитават реално интересите на пчеларите. „Нямаме все още браншова организация като във Франция, където пчеларите се грижат само до произведат меда, като е осигурена реализацията на продукцията и на дребно, и в чужбина“, поясни той. \r\n\r\n Инж. Михаил Михайлов, председател на Съюза на българските пчелари, също смята, че има нужда от обединение в сектора. Според него основната причина за ниските изкупни цени е големият внос на мед в България. „При цена на меда 10 - 12 лв. за килограм на дребно изкупната цена трябва да е при всички положения над 6,00 - 6,50 лв., поне над половината. Сега е три пъти по-ниска и това е нерентабилно за пчеларите“, смята браншовикът. Той добави, че е все по-висок рискът скоро да няма кой у нас да се занимава с пчеларство и затова трябва да се намерят начини за субсидиране на сектора. \r\n\r\n Румен Балински припомни и друг проблем в сектора - за обещаните пари от земеделското министерство по „де минимис“ за отровените пчели, от които нищо не е платено. Оказало се, че пчеларите не са дали доказателства. „Най-евтината проба за това обаче е 400 лв. и хората не могат да си ги позволят“, поясни Балински. По думите му земеделците у нас за щяло и нещяло използват хербицида глифозат и когато чуждите купувачи намерят и най-малкото количество от него в меда, връщат партидата или искат силно сваляне на цената. \r\n\r\n Вчера пък пчелари от Врачанско алармираха за 30% по-ниски добиви тази година. \r\n \n\t\t\t\t\t\t", "date": "2019.09.01", "title": "Медът скача тройно от кошера до магазина\r\n"}
{"url": "http://www.bnews.bg/article/263169-borislav_tsekov_izvinyavayte_no_ne_razbiram_kakvo_tochno_vazpomenavat_polsha_i_germaniya", "text": "\n Извинявайте, но не разбирам какво точно възпоменават Полша и Германия, и техните гости в отсъствието на антихитлеристката коалиция. Възпоменават избухването на най-варварската война в новата история, превърнала континента в руини, унищожила милиони и травмирала цели поколения. Тези, които подпалиха войната и извършиха чудовищните зверства и престъпления срещу човечеството - Германия - и тяхната първа жертва - Полша. Те могат да се помиряват на двустранна основа, но какво правят останалите там? Високопарните протоколни фрази и германските извинения са нелепи. Да се възпоменава избухването на война е гротескно! Честваме Великата победа над нацистка Германия и нейните съюзници и помагачи. Победа, извоювана с кръвта и страданията на народите на СССР, САЩ, Великобритания и Франция, както и на антифашистките движения в поробените от нацисткия ботуш държави. Възпоменаваме жертвите. А събитието във Варшава, посветено на избухването на войната, е по-скоро жалък опит за пренаписване на историята. Но тя е написана с кръв. И затова подобни опити бързо ще бъдат забравени! Антихитлеристката коалиция отсъства! Неслучайно президентът Тръмп отмени участието си във въпросното възпоменание, като се позова на \"дипломатическа настинка\" - ураганът \"Дориън\", а Борис Джонсън и Макрон не приеха поканата. Русия, чийто е решаващият принос за победата над нацистката чума, даже не е поканена... \r\n\r\n \r\n\r\n   \r\n \n\t\t\t\t\t\t", "date": "2019.09.01", "title": "Борислав Цеков: Извинявайте, но не разбирам какво точно възпоменават Полша и Германия"}
{"url": "http://www.bnews.bg/article/263168-kevork_kevorkyan_zlatnite_ahmatsi_na_dandi", "text": "\n ЗЛАТНИТЕ АХМАЦИ НА „ДЪНДИ“ \r\nТия дни и ние присъствахме, заедно с Бойко, на две тържества - като телевизионни зрители имам предвид. „Кока-Кола“ разшири завода си в Костенец, а пък „Дънди Прешъс“ откри нов рудник. \r\nВсе е нещо - са си казали повечето от нас. Поне е по-различно от откриването на поредната магистрална отсечка, която сетне задължително ще я ремонтират. \r\n\r\n „Кока-Кола“ вложила в разширението 40 милиона лева - и ние се радваме така, сякаш завода е наш. \r\nС въпросната напитка имаме специални отношения. През 50-те години на миналия век, в сатиричния вестник „Стършел“, в който иначе работеха много кадърни автори, излизаха карикатури на търкалящи се американски моряци, пияни от кока-кола - толкова инфантилни бяха тогава пропагандните стандарти. \r\nИ сега са почти същите, обаче все още не е излязла карикатура „Дънди Прешъс“, пияни от печалбите от българските будали“. \r\n\r\n Може и да излезе някой ден, макар че я чакаме от 1999 година - точно 20 години, откакто е дадена/хайдушки подарена концесията за българското злато. \r\nИ вече е ясно, че който и да управлява клетата ни държавица, все ще се държи като послушен колониален чиновник. \r\n\r\n „Кока-Кола“ давала хляб на около 300 души българи, ура. „Дънди“ пък на доста повече, дори 16 души се върнали от чужбина заради високите заплати в компанията, два пъти ура. Все е нещо. \r\nАко „Кока-Кола“ направи още хиляда цеха, нови 300 хиляди българи ще си намерят добре платена работа, и това може да дочакаме някой ден. \r\n\r\n Тържеството на „Дънди“ обаче със сигурност ще накара мнозина да разлистят Историята на Прехода, колкото и разхвърляна и фалшифицирана да е тя. А тя не е никак благосклонна към канадската компания. \r\n\r\n Кметицата на Крумовград Себихан Мехмед казала при откриването на новия рудник на „Дънди“, че ББ е новият Хаджи Димитър. \r\nГлавата ме заболя, но тъй и не успях да проникна зад това вълшебно откритие на Себихан, никога не бих се сетил баш/тъкмо за тази любезност. \r\n\r\n Дали самодивското не е проговорило в нея - /“И самодиви в бяла премена…при юнакът дойдат, та седнат…Една му с билки раната върже, друга го пръсне с вода студена, третя го в уста целуне бърже…“/ - но пък Бойко изглеждаше добре, нямаше видими рани, какво толкова да му превързва. Е, някоя милувка, макар и словесна, няма да му дойде в повече. \r\n\r\n Но защо пък да е Хаджи Димитър? Дали Себихан не е искала деликатно да припомни на ББ условията на концесионния договор с „Дънди“- и той да не е толкова любезен към тях? Все пак, тия са канадци и няма какво толкова да ни причинят. \r\n\r\n Някой би казал, че подобна реакция на ББ ще бъде прекалено екзотична. Но Историята помни тъкмо тия неща. \r\nКостов, независимо от дивашката приватизация, която извърши, има голям шанс да бъде запомнен с коридора, който предостави на НАТО по време на войната срещу Югославия, както и с отказа му да приеме тогава бежанци от Косово. \r\n\r\n И ББ можеше да бъде запомнен и заради думите, които наскоро си спести: „Аз нямам пари за самолети, докато моят народ гладува/ недохранен само с асфалт“. \r\n\r\n Историята има вкус към подобни фрази, те оцеляват, защото са далеч по-жилави от рутинното бърборене. \r\n\r\n Купувате Ф-16 - този допълнителен плонж в краката на американците ви отива, някак си. Но плонжовете трябва да се съчетават и с разумни решения. \r\n„Дънди“ ви употребява от 20 години срещу скромната такса от 1,5% от стойността на металите в добитата руда - обаче почти от толкова време се лигавите с руснаците за АЕЦ „Белене“; направете я накрая, дори само заради това някаква нова куневица да я закрие след време. \r\n\r\n Обаче не: като презрели мушмули сте с канадците, а като кокички с руснаците. \r\n\r\n Бъдете американци с американците, руснаци с руснаците, бъдете каквито завърнете с инвеститорите тарикати - а нощем можете да бъдете и българи, все е нещо. \r\n\r\n И кой, неговата верица, ни съвкупи с „Дънди“ - питат от простолюдието. \r\nЧудесно мероприятие: от нас ложето - за тях печалбата. \r\n\r\n Същият, дето понеделник заранта /26 август/ се оплаквал на Антон Хекимян, че от НАП се държали невъзпитано, не му признавали някакви 400-500 хиляди лева законни заеми - Костов. \r\nТози пък открай време презира простолюдието, въпреки, че и собствения му произход го насочва право натам. \r\nСега пък нахално ни заглавичква с някакъв мизерен половин милион - вместо да благодари на НАП, че по този начин направо го белосва. \r\n\r\n Една от Прокобите на Прехода е късопаметството. \r\nИма един одит/доклад на Сметната палата от 2016 година, от който става ясно какви изуйгащници са ни управлявали от 1999 година насам - не че и преди това са били по-големи храбреци. \r\n\r\n Основният извод на доклада: \r\nСамо за три години /2011-2013/ „Дънди“ е добила в Челопеч злато, мед и сребро за 1,5 милиарда долара. Българската хазна също трябва да е доволна - нейният дял са цели 23 милиона от този милиард и половина. Привет, калпаци. \r\n\r\n Извод: злато гази, гладен ходи, канадска пословица. \r\n\r\n След всичката тази прелест, как да не се радваме, че „Дънди“ ще добива и от новия рудник „Ада тепе“ - нали ние ще получим 300 работни места, пък и някой лев ще падне. Как е на „канадски“ приятен апетит? \r\n\r\n От „Дънди“ имат право да ни смятат за златни/завършени ахмаци. \r\n\r\n Докладът на Сметната палата е от преди три години - а сякаш са минали три хиляди години. Всичко е забравено, ако изобщо някой му е обърнал внимание. \r\n\r\n Този доклад е неподправен източник на сведения за българската политическа мекушавост; документална летопис - кратка, стегната и позорна - на безпомощността и безразличието. \r\n\r\n И е неизбежно човек да си каже, че управниците ни пет пари не дават за най-голямото златно находище в Европа, какво остава за някакъв си народец. \r\n\r\n А пък кметицата Себихан направо съчини загадката на Прехода: защо бе, джанъм, ББ да е новият Хаджи Димитър? Продължавам да мисля, мислете и вие. \r\n\r\n Сещам се за друго. \r\nПревръщаме се неусетно в някаква изложение на чуждата инициативност и грамотност, изразени в няколко десетки китни цехчета - истински оазиси сред общата пустош. Все е нещо. Но не бива чак толкова да се самозалъгваме. \r\n\r\n И да се попитаме: можехме ли, изобщо, да минем без „Дънди“, сами да разработваме златните си находища? \r\n\r\n И кога решихме, че можем да минем и без себе си, напълно да се самоизоставим? \r\n\r\n Президентът Желев ми каза веднъж, че Костов си е изиграл най-добре картите /“Всяка неделя“, юли 2003 година/ - имаше предвид, в политически план. Но и при приватизацията виждаме същата ловкост. \r\n\r\n И „дъндитата“ могат да го потвърдят, също и руснаците, на които даде „Нефтохим“ - това е тайният срам на късните антикомунисти/русофоби, а още повече и американците, на които пък хариза тецовете „Марица 1“ и „Марица 3“. \r\nТака Костов искаше да се разтрои, да бъде харесан от руснаците, после от американците, накрая и от съвкупния международен капитализъм. \r\nДали успя? Кярът му от американците беше една снимка с президента Буш: за него снимката, за простолюдието край тецовете - пушеците. \r\n\r\n Специално на тецовете от години им се заканват, че ще им преразгледат договорите - и все забравят. \r\nКостов им се подложил на американците, защо аз да си развалям достлука с тях - така си мисли всеки властник след него. \r\nИ е прав за себе си, особено ако иска да изглежда като редови балкански хитрец. \r\n\r\n Нашите управници се държат като хора, които пет пари не дават за Историята, абсолютно им е безразлично, как ще ги запомни тя. \r\nТе гледат да си надвият масрафа/харчовете днес и веднага, утрешният ден е без значение за тях. \r\n\r\n От 30 години всичко се разпада на отломки, всичко започва все отначало. Все е нещо, ще кажете. \r\nДа, де, обаче важно е, какво ще каже Историята. \r\nИ дали изобщо ще ни запомни. \r\nУж хитроумните ни игрички - ден за ден - не могат да я заблудят. Ние себе си заблуждаваме. \r\n\r\n И изобщо не можем да схванем Истината за Прехода. \r\nЗадоволяваме се с някаква смътна представа за него, тя ни е достатъчна. Закриваме, откриваме, ден да мине, друг да дойде. \r\n„Дънди“ ще дадат работа на още 300 души - хайде, намалете им таксата, изобщо им я опростете. \r\n\r\n Продължавайте да се държите като Дънди Крокодила - симпатичният селяндур, попаднал в капаните и изкушенията на модерната цивилизация, при Големите Крокодили. \r\n\r\n От скорошните ви закани за ревизия на приватизацията очаквано нищо не произлезе, няма да дочакаме Черната книга на Разграбването. \r\nНаправете тогава поне една Бяла книга: \r\nколко/кои държавни притежания сте продали изгодно, кой го е направил, какво успяхте изобщо да съхраните - ей такива прости неща. \r\nНадявам се да запълните поне една страничка. \r\n\r\n \r\n\r\n   \r\n \n\t\t\t\t\t\t", "date": "2019.09.01", "title": "Кеворк Кеворкян: ЗЛАТНИТЕ АХМАЦИ НА \"ДЪНДИ\""}
{"url": "http://www.bnews.bg/article/263160-veselina_tomova_za_novata_si_kniga_i_plashiputarnitsite", "text": "\n Журналистката Веселина Томова взриви социалната мрежа с коментар за нейната нова книга и баджак медиите, които отразяват всякакви псевдо писатели и разказвачи, но не посмяха да напишат и една думичка за нейната книга. Веселина е от тези автори и журналисти, които не цепят басма на никого и за нищо, тя е от онази порода журналисти, която се стопява под тъпоумния поглед на изкуфялото ни общество!  \r\n\r\n \r\n\r\n   \r\n \n\t\t\t\t\t\t", "date": "2019.09.01", "title": "Веселина Томова за новата си книга и плашипутарниците!"}
{"url": "http://www.bnews.bg/article/263163-bsp_podkrepya_chovek_na_valeri_simeonov_za_kmet_na_pazardzhik", "text": "\n За първи път от 30 години БСП в Пазарджик няма да има свой кандидат за кмет, съобщи БНР. \r\n \r\nНа общинската конференция социалистите решиха да подкрепят независимия предприемач Благо Солов. Другият кандидат за подкрепата на левицата в местния вот бе бившият шеф на Националната служба за сигурност Арлин Антонов. \r\n \r\nПри тайно гласуване досегашният общински съветник Благо Солов получи 64 гласа от общо 83 делегати на конференцията, а Арлин Антонов бе подкрепен от 14 души, се казва в съобщението на националното радио. \r\n \r\nНа предстоящите местни избори БСП-Пазарджик ще се яви като коалиция, в която влизат НФСБ и една от земеделските партии. Коалицията остава отворена и за други политически формации. \r\nСпоред запознати това е генерална репетиция за сваляне на Борисов от власт и подготовка за нова управленска коалиция между патриотари, които както се вижда са готови да влязат с всеки в коалиция, за да бъдат във властта. \r\n\r\n   \r\n \n\t\t\t\t\t\t", "date": "2019.09.01", "title": "БСП подкрепя човек на Валери Симеонов за кмет на Пазарджик!"}
