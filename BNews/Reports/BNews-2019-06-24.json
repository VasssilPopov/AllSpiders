{"url": "http://www.bnews.bg/article/261805-dva_voenni_samoleta_se_sblaskaha_germaniya", "text": "\nДва военни самолета, принадлежащи на германските въоръжени сили, са се сблъскали един с друг близо до Флесенезее в северната част на страната, предаде БГНЕС.\r\nМедиите съобщават, че пилотите са успели безопасно да катапултират, но катастрофата е предизвикала горски пожар в района, съобщава Спутник.\r\n\r\nСпасителните служби са пристигнали на мястото на инцидента. \r\n \n\t\t\t\t\t\t", "date": "2019.06.24", "title": "Два военни самолета се сблъскаха Германия"}
{"url": "http://www.bnews.bg/article/261802-s_metalna_traba_i_veriga_prebiha_semeystvo_v_koynare", "text": "\nС метална тръба и верига пребиха семейство в Койнаре, съобщиха от полицията.\r\nНа 23 юни в полицията в Червен бряг е получен сигнал от 24-годишен мъж. Той е обяснил, че двама мъже са влезли с взлом в двора му и са нанесли побой на семейството му.\r\n\r\nСлед разследване е установено, че 19-годишно момче и 22-годишен  мъж са разбили входна врата, за да проникнат в имота. С метална тръба и метална верига са нанесли побой на живущите на адреса. \r\n55-годишна жена е получила фрактури на лакътна и лъчева кости на лява предмишница. Тя е настанена в болницата в Плевен, за неотложна операция - без опасност за живота. 56-годишен мъж, 24-годишен и 28-годишен мъж са получили охлузни рани.\r\n\r\nОказана им е медицинска помощ и са освободени за домашно лечение. Извършителите са задържани за срок до 24 часа. Уведомен е дежурен прокурор. \r\n \n\t\t\t\t\t\t", "date": "2019.06.24", "title": "С метална тръба и верига пребиха семейство в Койнаре"}
{"url": "http://www.bnews.bg/article/261803-otnovo_verizhna_katastrofa_na_magistrala_hemus", "text": "\nДвама души са пострадали при верижна катастрофа между три автомобила на магистрала „Хемус”, съобщава NOVA.\r\n\r\nИнцидентът е станал на 58 км в посока София, в района на тунела \"Правешки ханове\". Сигнал за произшествието е подаден в 14.56 ч.\r\n\r\nДве жени са откарани в Окръжна болница в София, като едната от тях е по-тежко пострадала. \r\n\r\nОт МВР потвърждават за един ранен в инцидента. Установяват се причините, довели до сблъсъка.\r\n \n\t\t\t\t\t\t", "date": "2019.06.24", "title": "Отново верижна катастрофа на магистрала „Хемус“"}
{"url": "http://www.bnews.bg/article/261804-prezidentat_nalozhi_veto_na_promenite_v_zakona_za_chernomorskoto_kraybrezhie", "text": "\nПрезидентът Румен Радев наложи вето върху два параграфа от Закона за изменение и допълнение на Закона за устройството на Черноморското крайбрежие. Това съобщиха от прессекретариата на държавния глава.\r\n\r\nВ мотивите си държавният глава заявява, че не се противопоставя на опита да бъдат въведени правила, нормативи и стандарти, както изрично повелява чл. 55 от Конституцията, прокламиращ основното право на здравословна и благоприятна околна среда. Според президента обаче, режимът за „диво къмпингуване“ става по-рестриктивен, като се въвеждат значителни ограничения в сравнение с досегашния ред.\r\nТази промяна е предложена между двете гласувания на законопроекта, без обществено обсъждане, което оставя без отговор редица въпроси. Президентът подчертава, че ограниченията за „диво къмпингуване“ по Черноморието са вече в закона, а местата, където ще може да се къмпингува, не са определени. Не са определени и условията за ползване и престой в тези места, т.е. няма ги стандартите и нормативите, които са изрично предвидена в Конституцията гаранция за осъществяването на основното право на чиста околна среда.\r\nОсвен рестриктивни правила, с промените в закона се въвеждат и строги санкции за тяхното нарушаване. При липсата на яснота за капацитета на местата, разрешени за разполагане на палатки, кемпери или каравани, не може категорично да се твърди, че е намерена най-щадящата мярка за постигане на желания резултат - опазването и възпроизводството на околната среда. Налага се извод за несъразмерност между строгите санкции към гражданите и липсата на строгост към дължимата грижа от страна на държавата.\r\n \n\t\t\t\t\t\t", "date": "2019.06.24", "title": "Президентът наложи вето на промените в Закона за Черноморското крайбрежие"}
{"url": "http://www.bnews.bg/article/261797-deputatat_kasabov_ne_otide_v_azerbaydzhan_kato_chlen_na_delegatsiyata_pachis_uplashi_se_da_ne_se_ozove_v_pandelata", "text": "\n Активният диалог между парламентаристите на България и Азербайджан допринася за разширяване на сътрудничеството и развитието на двустранните връзки в редица сфери. Това беше общото мнение на председателите на парламентите на България и Азербайджан Цвета Караянчева и Октай Асадов, изразено на срещата им в рамките на 53-ата генерална асамблея на Парламентарната асамблея на Черноморското икономическо сътрудничество (ПАЧИС) в Баку. \r\n\r\n В българската делегация липсваше обаче един от членовете на делегацията ПАЧИС и това е депутата от партията на Валери Симеонов Валентин Касабов. Според запознати Касабов се е уплашил да пътува за Азербайджан, тъй като срещу него, Валери Симеонов, Петър Петров и Христиан Митев се води наказателно преследване за тежко престъпление срещу Азербайджан. Именно поради тази причина Касабов е отказал да лети за азерската столица, за да не бъде арестуван още на летището. \r\n\r\n Подобни пируети правеше и неговият партиен бос Симеонов, който като вицепремиер също заобикаляше Азербайджан, за да не бъде и той арестуван и вкаран в ареста. Според запознати, престъплението , в което ги обвинява Азербайджан, е участие в терористична организация за търговия на оръжие и други тежки състави от НК на Азербайджан \r\n  \r\n \n\t\t\t\t\t\t", "date": "2019.06.24", "title": "Депутатът Касабов не отиде в Азербайджан като член на делегацията ПАЧИС, уплаши се да не се озове в панделата!"}
{"url": "http://www.bnews.bg/article/261799-gratskata_armiya_e_v_boyna_gotovnost_zaradi_turtsiya", "text": "\n Гръцките въоръжени сили са в състояние на бойна готовност поради продължаване на евентуално \"провокативно\" настъпление в източната част на Средиземно море, съобщи гръцкият ежедневник „Катимерини“. \r\n\r\n Вестникът добавя, че ключовият въпрос за Атина е как да реагира, ако Турция проведе проучване, според гръцките власти, в гръцкия континентален пояс. \r\n\r\n \"Плановете се основават главно на маневри от гръцката флота, тъй като Турция използва изследователски кораби, за да утвърди присъствието си в региона, но гръцката авиация ще играе роля при какъвто и да било отговор\", заяви гръцкия вестник. \r\n\r\n Запитан миналата седмица дали Гърция може да разчита на военна подкрепа от ЕС или Съединените щати в случай на инцидент, министърът на отбраната Евангелос Апостолакис заяви пред репортери, че Гърция ще трябва да планира самостоятелно да се справи с подобен сценарий. \"Няма такова обещание, нито такъв въпрос в момента, но както казах и преди, когато трябва да направим нещо, очакваме, че основно ще бъдем сами.\" \r\n \n\t\t\t\t\t\t", "date": "2019.06.24", "title": "Гръцката армия е в бойна готовност заради Турция"}
{"url": "http://www.bnews.bg/article/261796-narodnoto_sabranie_s_promeni_za_liberaliziraneto_na_pazara_za_gaz", "text": "\n Народните представители от Комисия по енергетика приеха промени в Закона за енергетиката, с които се либерализира пазара на газ. С 12 гласа \"за\" и трима \"въздържал се\" те подкрепиха текстовете, регламентиращи демонополизацията на пазара на природен газ, и с които се създава платформа за търговия на газ. \r\n\r\n В заседанието на комисията участваха министърът на енергетиката Теменужка Петкова, председателят на Комисията по енергийно и водно регулиране Иван Иванов, заместник-директорът на Генерална дирекция \"Енергетика\" в ЕК Клаус Дитер Борхард, както и изпълнителните директори на \"Булгаргаз\", \"Булгартрансгаз\", \"Български енергиен холдинг\". \r\n\r\n Валентин Николов, председател на комисията заяви, че България е естествен регионален газов разпределител, тъй като 80 % от инфраструктурата се концентрира у нас. Гост на дискусията беше заместник-генералният директор на Генерална дирекция „Енергетика“ към Европейската комисия Клаус Дитер Борхард. Според него развитието на страната ни като такъв център води до необходимост да бъдат увеличени проектите за инфраструктура, свързана с капацитета за \r\n \n\t\t\t\t\t\t", "date": "2019.06.24", "title": "Народното събрание с промени за либерализирането на пазара за газ!"}
{"url": "http://www.bnews.bg/article/261795-prodalzhavat_li_krazhbite_za_velikata_balgarska_ograda", "text": "\n Преди една година обществото бе настръхнало от цената за изграждането на защитното съоръжение на българо-турската ни граница известно още и като  \"Великата българска ограда\". Сигнал до главния прокурор бяха подали и журналистите Николай Бареков и Димитър Байрактаров, но уви, отговор не получиха. \r\n\r\n Причината да не разбере никой какво се случва с това \"велико\" съоръжение бе не някой друг, а именно Валери Симеонов, който като вицепремиер направи всички възможно зулумите да бъдат засекретени. \r\n\r\n Интересна подробност е, че като обикновен депутат самият Симеонов заяви, че там където има престъпления и нарушения държавата ги засекретявала, за да не разбере \r\nобществото. Каква наглост? Да, такива \"патриоти\" управляват България и издевателстват над народа, ръководени единствено от келепира, а кражбите за \"Великата българска ограда\" със сигурност продължават, но вече са засекретени. \r\n  \r\n \n\t\t\t\t\t\t", "date": "2019.06.24", "title": "Продължават ли кражбите за \"Великата българска ограда\"?"}
{"url": "http://www.bnews.bg/article/261790-otbelyazvame_enyovden_ili_rozhdenieto_na_yoan_krastitel", "text": "\n На 24 юни Православният свят празнува рождението на Свети Йоан Предтеча и Кръстител на Господ Исус Христос, а народният календар тачи всепобеждаващата природа. \r\n\r\n Из нашите земи рождението на Йоан Кръстител е известно като Еньовден. Смята се, че тогава слънцето изгрява много рано, изкъпано в \"жива вода\", преобръща се три пъти и се връща назад. За този ден се казва още, че \"Еньо си наметнал кожуха да върви за сняг\", което намеква за далечното начало на зимата и за това, че Слънцето вече започва, макар и бавно, да слиза към хоризонта. \r\n\r\n Според народните вярвания всички болести на Еньовден се къпят в \"жива вода\" и от изтърсените капки се образува росата, която е лековита. Преди изгрев слънце се берат полски цветя, от които се прави голям венец, през който всички се провират за здраве, а цветята от венеца се пазят цяла година. Това е денят, в който задължително се берат билки, които тогава придобиват лечебна сила. \r\n\r\n Според преданията на всички балкански народи в нощта срещу Еньовден магьосници обикалят чуждите ниви и стада, за да привлекат плодородието в своята нива, хамбар или кошара. Бродницата, наречена \"мамница\", отивала в потайна доба в добра нива, изтръгвала най-добрите класове и ги отнасяла със себе си или прекосявала пътя на най-дойните стада. Ако някой успеел със скверни тайнства да забогатее като примами чуждото, неизбежно заплащал за злината си. \r\n\r\n В Южна България е разпространен обичаят \"Еньова буля\". В навечерието на празника всяка девойка пуска китка в \"мълчана вода\", покрива я с престилка и я оставя да пренощува до розов храст. Еньовата буля е невръстно момиченце, което гадае и нарича, докато вади китките. Правят се предсказания не само за женитба, но и за плодородие, здраве, богатство. \r\n\r\n Еньовчето е символът на този празничен ден. Народът ни вярва, че на Еньовден с него могат да се излекуват всякакви болести. Отварата му засилва плодовитостта на добитъка и действа магически целебно на бездетните. \r\n \n\t\t\t\t\t\t", "date": "2019.06.24", "title": "Отбелязваме Еньовден, или рождението на Йоан Кръстител\r\n"}
{"url": "http://www.bnews.bg/article/261798-klienti_vazroptyaha_sreshtu_shumniya_zakon_na_valeri_simeonov", "text": "\n Клиенти изреваха срещу Закона за защита от шума в околната среда на Валери Симеонов. Хората са над средна възраст и от години в семейна компания посещават туристически дестинации като Добринище, Гоце Делчев и Мелник, където се наслаждавали на хубава храна и вина, както и на българска народна музика. \r\n\r\n Сега хората били попарени, че няма да могат да изиграят дори едно кръшно хоро, тъй като промените, които Валери Симеонов въведе в Закона го забранявали. Тези вървежни заведения, които бяха и символ на българската култура и традиции са обречени, твърдят клиентите. \r\n\r\n Сега вместо да извием онзи специфичен звук на родопската гайда и някоя народна певица да запее \"Излел е Дельо хайдутин\", ние трябва да стоим на масите, сякаш сме на погребение. Такива мерки нямаше дори и по времето на бай Тошо разказват хората, дори тогава летните градини на ресторантите работеха с жива музика до  четири часа сутринта. \r\n\r\n Как да разпуснат хората като Валери Симеонов забранява? Видяхте ли какви са опашките от български туристи на гръцката граница? \r\n\r\n Ето това прави Симеонов - работи срещу България и народа си. Много ясно, че хората няма да искат да почиват в България, явно за Симеонов лятната почивка е само ядене и спане и не включва развлечения, продължават да разказват хората и да се възмущават от поредните безумни поправки, а ние смятаме, че много скоро този закон ще започне \r\nда се нарушава, тъй като иначе заведенията просто ще загубят клиентелата си и ще се случи същото със забраната за пушене в заведенията, която от години не се спазва. \r\n  \r\n \n\t\t\t\t\t\t", "date": "2019.06.24", "title": "Клиенти възроптяха срещу \"шумния\" закон на Валери Симеонов!\r\n"}
{"url": "http://www.bnews.bg/article/261801-evakuiraha_britanskiya_parlament_zaradi_protivopozharna_trevoga", "text": "\nБританският парламент бе евакуиран днес за кратко поради противопожарна тревога, съобщи Ройтерс, цитирайки свидетел в сградата.\r\nПо системата за вътрешно оповестяване било предадено съобщение всички да напуснат сградата. Депутатите също били накарани спешно да излязат след като прозвучал сигнал за тревога. \r\n\r\nТревогата бе отменена, информира Ройтерс.\r\n \n\t\t\t\t\t\t", "date": "2019.06.24", "title": "Евакуираха британския парламент заради противопожарна тревога"}
{"url": "http://www.bnews.bg/article/261800-tazhen_den_za_balgariya_dnes_pogrebvat_malkata_mimi", "text": "\n Днес е погребението на малката Мими. Близките ѝ призовават всички, които ще присъстват да облекат цветни дрехи, в памет на усмихнатото момиченце. \r\n\r\n Родителите на детето, което не успя да се пребори с левкемията, ще преведат пари от нейната сметка на други нуждаещи се от финансова помощ, за да се излекуват. Това пише във Фейсбук страницата, която беше създадена в помощ на момиченцето. \r\n\r\n Те са категорични – мисията на Ангелчето Мими продължава с мисия “Добро” \r\n \n\t\t\t\t\t\t", "date": "2019.06.24", "title": "ТЪЖЕН ДЕН ЗА БЪЛГАРИЯ! Днес погребват малката Мими"}
{"url": "http://www.bnews.bg/article/261791-breyn_storm_konsult_s_treto_izdanie_na_biznes_kokteyl_forum_spodeli_uspeha_si_s_nas", "text": "\n Брейн Сторм Консулт организира трето поред издание на бизнес форум „Сподели успеха си с нас“, по случай откриването на нов корпоративен офис в София. Събитието ще се проведе на 26 юни 2019 г. от 18:00 ч. в Зала 10 на НДК. Официалното откриване ще стартира с празнично освещаване  на офиса, намиращ се в Лозенец, ул. „Люба Величкова“ № 9, ет. 6 и ще бъде последвано от форума, посветен на успеха и изграждането на дългосрочни взаимоотношения. \r\n\r\n Брейн Сторм Консулт е сред водещите финансово-счетоводни компании в България. Тя предлага затворен кръг от услуги, започвайки от бизнес, правни, финансови и данъчни консултации, преминавайки през управление на бизнеса, счетоводството и одита, и завършвайки с финансово-счетоводен софтуер Мираж SQL. Фирмата е успяла да създаде една „Бизнес Вселена“, в която всички нейни контрагенти си партнират помежду си и постоянно се стреми да подобрява бизнес климата между тях. \r\n\r\n Повишаване на информираността за възможностите пред предприемачите, споделянето на опит и умения ще бъдат фокусът на предстоящата бизнес конференция. Като организатор, Брейн Сторм Консулт ще стартира презентационния панел, а след това компании от различни браншове ще разкажат за своята дейност и това, което им помага да се усъвършенстват. Програмата ще завърши с коктейл и неформални срещи сред отделните представители на бизнеса. \r\n\r\n Медийни партньори: Business Club, ИНСМАРКЕТ \r\n\r\n Необходима е предварителна регистрация чрез e-mail: sales@brainstorm.bg или формата за онлайн регистрация: \r\n \n\t\t\t\t\t\t", "date": "2019.06.24", "title": "Брейн Сторм Консулт с трето издание на бизнес коктейл-форум „Сподели успеха си с нас“"}
{"url": "http://www.bnews.bg/article/261794-erdogan_izgubi_istanbul_za_vtori_pat_opozitsiyata_v_litseto_na_ekrem_imamoglu_specheli", "text": "\n Според неокончателните резултати Екрем Имамоглу, кандидатът на опозиционната Народнорепубликанска партия (НРП), е новият кмет на Истанбул, който беше избран за втори път на повторните избори за кмет на мегаполиса, състояли се днес. \r\n\r\n Турският телевизионен канал Фох ТВ съобщи, че след отваряне на 97% от бюлетините, \r\n\r\n Имамоглу води с преднина от около 9 пункта пред опонента си Бинали Йълдъръм, \r\n\r\n кандидат на управляващата Партия на справедливостта и развитието (ПСР). \r\n\r\n Екрем Имамоглу води с 54,03% подкрепа пред канидадата на управляващата Партия на справедливостта и развитието Бинали Йълдъръм, който е получил 45,09% подкрепа, според резултати след преброяване на 99,37% от гласовете, съобщава Анадолската агенция. \r\n\r\n За Имамоглу са гласували 4 698 782 избиратели, а за Йълдъръм - 3 921 201 избиратели. Останалите кандидати в изборите са получили общо 0,88 процента от гласовете. Избирателната активност е била 84,42%. \r\n\r\n Още преди да бъде вдигната забраната от Висшата избирателна комисия за огласяване на резулатите, Йълдъръм заяви на живо пред телевизионните станции: „В 19.16 ч. станаха известни предварителните резултати и те показват,че Имамоглу има превъзходство и аз го поздравявам”. \r\n\r\n В изявление пред телевизионните камери Имамоглу подчерта, че всъщност повторният избор е победа на демокрацията, \r\n\r\n на волята на народа на Истанбул. Имамоглу призова президента Реджеп Тайип Ердоган да работят заедно за разрешаване на тежките проблеми, пред които са изправени жителите на мегаполиса. \r\n\r\n „Моето желание е да работим заедно по всички проблеми, нашите съграждани очакват работа и разрешаване на проблеми. Затова съм готов всеки момент да се срещна с вас и да обсъдим пътната карта, по която като кмет на Истанбул бих искал да работим”, каза Имамоглу. \r\n\r\n Той обеща, че ще вложи всички сили за разрешаването на проблемите. \r\n\r\n Имамоглу посочи, че избирането му не е победа, а е ново начало и че ще работи с всички заедно за прогреса на мегаполиса. „Занапред всичко ще бъде много хубаво”, каза в заключение Имамоглу. \r\n\r\n Фактически от този час нататък практически няма възможност за подмяна на резултатите от вота. Така че за първи път след 25 години опозицията премахна контрола на властта на Ердоган над мегаполиса. \r\n \n\t\t\t\t\t\t", "date": "2019.06.24", "title": "Ердоган изгуби Истанбул за втори път, опозицията в лицето на Екрем Имамоглу спечели "}
{"url": "http://www.bnews.bg/article/261793-lyatoto_startira_s_alisiya_i_balkansko_veselie_v_sandanski", "text": "\n Поп-фолк иконата Алисия е гвоздеят в музикалната програма на фестивала „Балканско веселие“ в Сандански. За трета поредна година южният град е домакин на празника на музиката, мезето и питието, който ще се проведе от 4 до 7 юли на Алеята на дипломата. \r\n\r\n На 5 юли на сцената ще излязат Атанас Колев, Клавдия, Eva, Ива и Велислава Костадинови и Дафина Димитрова. Следващата вечер под светлината на прожекторите ще застанат Алисия, Крум, Тиана и Дует „Пирин“. На 7 юли градуса на настроението ще вдигнат група „Сигнал“, Дарко и Гуна Иванова. Началният час на всички концерти е 18:30 ч, като освен обявените изпълнители, ще се включат и местни самодейни състави. \r\n\r\n През уикенда организаторите ще проведат Детски конкурс „Бамбино звездички“. Всички малчугани могат да се изявят на голямата сцена със стихотворение или песничка от 10:30 ч. \r\n  \r\n \n\t\t\t\t\t\t", "date": "2019.06.24", "title": "Лятото стартира с Алисия и „Балканско Веселие“ в Сандански"}
{"url": "http://www.bnews.bg/article/261792-tragediya_dve_zheni_zaginaha_blasnati_ot_shofyorka_na_peshehodna_pateka_vav_varna", "text": "\n Две жени са загинали при инцидент на пътя в центъра на Варна, съобщават от полицията в морската столица.  \r\n\r\n Уточнява се, че снощи, около 21:55 часа, на бул. \" Осми Приморски полк\", на пешеходната пътека до сградата на Варненската община, е станало пътно-транспортно произшествие. \r\n\r\n 62-годишната шофьорка на \"Ауди\" Л.С. не е пропуснала и блъснала две жени, пресичащи на сигнализирана пешеходна пътека. \r\n\r\n Жените са настанени в болница с тежки травми, където малко по-късно едната (73 г.) е починала. Тази сутрин е починала и втората пешеходка (76 г.). \r\n\r\n   \r\n \n\t\t\t\t\t\t", "date": "2019.06.24", "title": "ТРАГЕДИЯ! Две жени загинаха, блъснати от шофьорка на пешеходна пътека във Варна\r\n"}
