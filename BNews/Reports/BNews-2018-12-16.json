{"url": "http://www.bnews.bg/article/253746-planat_na_mourinyo_se_provali_livarpul_razgromi_manchestar_yunayted_s_3_1_na_anfiyld", "text": "\n Ливърпул се върна на първо място в Премиър лийг, след като напълно заслужено победи с 3:1 Манчестър Юнайтед на \"Анфийлд\" в 201-вото дерби между големите съперници на английския футбол. Садио Мане даде аванс на домакините в 24-тата минута, а Джеси Лингард изравни девет минути след това след груба грешка на Алисон. През второто полувреме Джердан Шакири (73', 80'), който се появи като резерва, се превърна в герой за Ливърпул, вкарвайки два гола. Това бе първи шампионатен успех на мърсисайдци над Манчестър Юнайтед от осем мача насам.  \r\n\"Червените дяволи\" вече са на 19 точки от днешния си съперник.  \r\n\r\n Юрген Клоп трябваше да прекроява своята защита, тъй като не можеше да използва контузените Джо Гомес, Жоел Матип и Трент Александър-Арнолд. Деян Ловрен бе партньор на Вирджил ван Дайк в центъра на отбраната. Натаниел Клайнстартира отдясно, като това бе първият му мач в Премиър лийг за сезона. Фабиньои Наби Кейта също бяха титуляри. Джеймс Милнър отпадна от групата заради мускулна травма.  \r\n\r\n Жозе Моуриньо също бе притиснат от контузии. Португалецът направи 10 промени в сравнение с мача с Валенсия през седмицата и две от двубоя с Фулъм от миналия кръг. Виктор Линдельоф и Матео Дармиан започнаха в отбрана. Пол Погба отново остана на скамейката, където бяха и Фил Джоунс, Хуан Мата и Антони Марсиал. Ромелу Лукаку водеше атаката на гостите. Името на Крис Смолинг бе обявено в списъка със стартовия състав, но централният защитник получи контузия на загрявката и мястото му бе заето от Ерик Байи.  \r\n\r\n Домакините очаквано започнаха по-активно. В четвъртата минута обаче \"червените дяволи\" получиха правото да изпълнят фаул в половината на Ливърпул. Йънг центрира по земя, а Лукаку, който бе зад отбраната, опита да засече с крак, но се размина с топката, която влезе във вратата на Алисон. Попадението обаче правилно бе отменено заради засада. \r\nВ шестата минута Де Хеа изби опасен удар на Фирмино. Салах стигна до топката, но Линдельоф го притисна и предотврати опасността, като останаха съмнения дали шведът не извърши нарушение. Претенциите на домакините обаче бяха съвсем леки. \r\nЛивърпул натисна здраво. В девета минута Линдельоф сбърка, което даде шанс на Салах да нахлуе в наказателното поле. Египтянинът обаче се забави и топката бе изчистена. Тя попадна във Фабиньо, който стреля от границата на наказателното поле. След лек рикошет в крака на Байи тя профуча встрани от вратата. При последвалия корнер Ван Дайк засече, но Йънг изчисти пред голлинията. \r\nДействията се развиваха изцяло в половина на гостите, като пресата на Ливърпул не даваше никакъв шанс на противника да изнесе топката. \r\nВ 24-тата минута логичното се случи. Фабиньо намери с брилянтен пас в наказателното поле Мане, който си пое елегантно на гърди, след което стреля от въздуха, пращайки топката между краката на Де Хеа - 1:0. \r\n\r\n Две минути след това Ливърпул изпълни фаул отляво на наказателното поле. Топката бе центрирана към Фирмино, който задържа, след което намери Ловрен на далечната греда, но ударът на бранителя профуча над вратата. \r\nДомакините продължиха да са по-активни, но груба грешка на Алисон в 33-тата минута даде шанс на Манчестър Юнайтед да изравни резултата. Лукаку центрира отляво и първоначално изглеждаше, че стражът ще се справи без проблем, но бразилецът не успя да захлупи топката, изпусна я и Лингард я прати във вратата му. \r\n\r\n За началото на второто полувреме в игра за гостите се появи Маруан Фелайни, който замени Диого Далот. \r\nВ 51-вата минута Фабиньо засече с глава центриране на Робърстсън, след което топката чукна ръката на Байи и Ван Дайк поиска дузпа, но сигнал не последва. Секунди след това Фирмино получи в наказателното поле, задържа между четирима бранители и стреля по земя, но Де Хеа се намеси блестящо и спаси с една ръка. Кейта не успя с добавката. \r\nЛивърпул продължаваше да търси гола, а Юнайтед се затвори буквално в наказателното си поле. В 61-вата минута Салах центрира меко към далечната греда, където Ван Дайк засече, но Дармиан отклони в пореден корнер. \r\nВ 64-тата минута, при едно от редките излизания на гостите извън централната зона, Йънг проби отляво и центрира опасно към далечната греда, където Фелайни очакваше топката, но Андрю Робърсън се намеси добре и изчисти в ъглов удар. \r\n20 минути преди края Юрген Клоп замени Кейта с Джердан Шакири. \r\nТова даде незабавен ефект. В 73-тата минута Мане проби много добре отляво, преодолявайки с лекота Ерера. След това сенегалецът центрира остро по земя, Де Хеа изби с крак, но Шакири бе най-бърз, стигна до топката и шутира силно. Получи се рикошет в крака на Йънг, след което влетя под напречната греда. \r\n\r\n В 81-вата минута Шакири довърши Юнайтед с втория си гол в мача след удар от границата на наказателното поле и нов рикошет в Байи, който направи топката непосилна за Де Хеа - 3:1. \r\nЛивърпул отново излезе на първо място с една точка преднина пред шампиона Манчестър Сити. Манчестър Юнайтед остава шест с 26 пункта - 19 по-малко от мърсисайдци. \r\n  \r\n \n\t\t\t\t\t\t", "date": "2018.12.16", "title": "Планът на Моуриньо се провали! Ливърпул разгроми Манчестър Юнайтед с 3:1 на \"Анфийлд\"! "}
{"url": "http://www.bnews.bg/article/253742-shofyor_blasna_politsay_pri_opit_za_proverka_i_izbyaga", "text": "\n 39-годишен полицай е пострадал в събота вечерта, след като опитал да спре за проверка автомобил. Случаят е от столичния квартал „Младост”. \r\n\r\n Униформеният е приет в болница „Св. Анна” с фрактура на бедрена кост, счупени три ребра и други наранявания, съобщават от лечебното заведение. \r\n\r\n От МВР уточняват, че минути след 23 часа на столичния бул. „Ал Малинов“, полицейски екип забелязал лек автомобил, за който е имало съмнение че няколко пъти не се е подчинявал на полицейски сигнали за спиране. Веднага били предприети полицейски действия и подаване на сигнал. Шофьорът извършил маневра на заден ход, симулирайки намерение за спиране, след което ударил паркиран лек автомобил. След това рязко потеглил напред, блъснал един от униформените и успял да избяга. \r\n\r\n На място веднага били изпратени допълнителни полицейски екипи. В хода на оперативните действия автомобилът е открит изоставен в района на „Студентски град“, а шофьорът се издирва. \r\n \n\t\t\t\t\t\t", "date": "2018.12.16", "title": "Шофьор блъсна полицай при опит за проверка и избяга"}
{"url": "http://www.bnews.bg/article/253740-snyag_blokira_osnovnite_patni_arterii_v_stranata", "text": "\n Снеговалежът затрудни движението по основните пътни артерии в страната. Заради катастрофирал товарен камион, временно беше ограничено движението в изпреварващата лента при км 221 на АМ „Тракия”.  \r\n\r\n Силен снеговалеж има в Кюстендил, Пазарджик, София, Добринище, Враца, Видин, Ловеч, Троян, Ябланица, Априлци, Шипково и Берковица, както и в района на проходите „Предел“, „Троянски“, „Шипка“, „Юндола“ и „Попови ливади“. \r\n\r\n Зрители на bTV сигнализираха в рубриката „Аз, репортера“, че движението по АМ  „Струма“ е затруднено и липсват достатъчно снегорини, които са обработват пътя. Заради непочистената настилка имаше леко ПТП край Благоевград. \r\n\r\n Три колони от автомобили са се образували на АМ „Струма“ в района на Старо село в посока София. 7-километрова колона от коли се е образувала около 50 км на АМ \"Хемус\". \r\n\r\n За снегопочистване, временно е ограничено движението на МПС над 12 т по посока: АМ „Струма“ от п.в „Бобошево“ в посока София, АМ „Люлин“ в посока изход София - водачите изчакват на място от 5-ти км при п.в. „Мало Бучино“, път I-6 Кюстендил- ГКПП „Гюешево“, път I-8 ГКПП “Калотина“ - Сливница. \r\n\r\n Отбиването на тежкотоварните автомобили затруднява преминаването по автомагистралите. Предприети са действия за изтегляне на аварирали товарни превозни средства. \r\n\r\n Обилен сняг вали и в района на автомагистрала „Хемус“, там видимостта е намалена и заради падналата мъгла. \r\n \n\t\t\t\t\t\t", "date": "2018.12.16", "title": "Сняг блокира основните пътни артерии в страната"}
{"url": "http://www.bnews.bg/article/253738-kitayski_hakeri_otkradnali_planove_za_novi_us_voenni_tehnologii", "text": "\n Китайски хакери са проникнали в системите на подизпълнители на американските военноморски сили и са откраднали всичко, от данни за поддръжка на кораби до планове за ракети. Това разкриват американски представители и експерти, пише \"Уолстрийт джърнъл\". Заради атаките е започнал основен преглед на киберсигурността. \r\n\r\n Хакерските набези, станали в продължение на 18 месеца, са подчертали уязвимостта на системата на военноморските сили и на техните цивилни подизпълнители. \r\n\r\n Хакерите в частност са успели да откраднат засекретена информация, касаеща нови военни технологии на САЩ. В един от случаите хакерите са получили достъп до данни, свързани със секретни чертежи на свръхзвукови противокорабни ракети, които трябвало да бъдат инсталирани на подводници. \r\n \n\t\t\t\t\t\t", "date": "2018.12.16", "title": "Китайски хакери откраднали планове за нови US военни технологии"}
{"url": "http://www.bnews.bg/article/253733-osma_zhertva_ot_nachaloto_na_protestite_vav_frantsiya", "text": "\n Френският министър на вътрешните работи Кристоф Кастанер заяви в Туитър вчера, че е загинал осми човек от началото на протестите във Франция, предаде Асошиейтед прес. \r\n  \r\nПо думите му смъртният случай е от петък вечерта. Министърът добавя, че всички кръгови кръстовища във Франция - на някои от които ден и нощ има протестиращи - \"трябва да бъдат освободени\". \r\nВ публикацията в Туитър не се дават подробности за смъртния случай, но тя подсказва, че той е от някое от кръговите кръстовища, с каквито е осеяна френската провинция и където станаха и по-голямата част от смъртните случаи изобщо. \r\n  \r\nСъобщението за нов смъртен случай беше направено след ден на демонстрации в цяла Франция за пета поредна събота, но този път броят на протестиращите беше драстично по-малък, отбелязва Асошиейтед прес. \r\n \n\t\t\t\t\t\t", "date": "2018.12.16", "title": "Осма жертва от началото на протестите във Франция"}
{"url": "http://www.bnews.bg/article/253744-vazmozhna_e_promyana_na_poletite_na_letishte_sofiya_zaradi_snega", "text": "\n Възможна е промяна на полетите на летище София заради лошите метеорологични условия. \r\n\r\n Проверка на news.bg установи, че към 14:30 часа сайтът на столичната аерогара не работи. Показва се надпис за грешка 520. \r\n\r\n При първоначално обаждане на един от стационарните телефони за полетна информация се чуваше музика и следния глас на оператор: \"Операторите ни са заети. Вашето обаждане е поставено по листа на очаквания и Вие ще бъдете обслужени по реда на постъпването му\". \r\n\r\n Периодично се включваше запис: \"В момента всички оператори са заети. Моля изчакайте\". \r\n\r\n След около минута изчакване от информация обявиха, че за всеки отделен полет информацията се променя. \"Всичко е строго индивидуално\", обяви служител. \r\n\r\n Самолетът от Дубай беше кацнал току-що. \r\n\r\n Малко преди това имаше информация на \"Фокус\", че два самолета, изпълняващи полети за София от Дубай и Мюнхен, половин час не получават разрешение за кацане на столичното летище. \r\n\r\n По-късно сайтът на летище София възстанови дейността си. \r\n\r\n Малко по-късно, към 15:20 часа от летището съобщиха, че летище София работи в зимни условия. Метеорологичната обстановка е усложнена, има неспирен и обилен снеговалеж. \r\n\r\n След започването на снеговалежа шест полета са пренасочени на резервни летища. Всички останали полети се изпълняват от и до летище София. \r\n\r\n Пистата се почиства периодично, възможни са известни отклонения в полетното разписание. \r\n\r\n Актуална информация може да се получи на сайта на летище София: www.sofiaairport.bg или на телефон: +359 2 937 22 11. \r\n \n\t\t\t\t\t\t", "date": "2018.12.16", "title": "Възможна е промяна на полетите на летище София заради снега"}
{"url": "http://www.bnews.bg/article/253741-pochetoha_pametta_na_zhertvite_na_atakata_v_strasburg", "text": "\n Няколкостотин души се събраха в Страсбург, за да почетат паметта на жертвите на атаката срещу популярния Коледен базар, при която загинаха четирима души, съобщава АФП, цитирана от БГНЕС. \r\n\r\n Хората се събраха около импровизирания мемориал от цветя и свещи в подножието на коледната елха на площад „Клебер“ в самия център на града. \r\n\r\n Церемонията се състоя по призива на местни правозащитни организации и с разрешението на властите. Опечалените пяха песни и четоха псалми. \r\n\r\n Традиционната минута мълчание в памет на загиналите беше заменена от минута на шум – по време на която събралите се хора крещяха и аплодираха, за да изразят солидарността си с жертвите. \r\n\r\n Четирима членове на семейството на атентатора, от Страсбург, бяха освободени от следствието в събота. Други трима души, близки до атентатора Шериф Шекат, който беше застрелян от полицията в четвъртък, все още са задържани. \r\n\r\n Но неговите родители и двама от братята му са освободени, тъй като няма нищо, което да ги инкриминира на този етап, заявиха от прокуратурата. Повече от 700 служители на френските сили за сигурност бяха мобилизирани в издирването на 29-годишния Шекат след кръвопролитието във вторник вечер – последната от поредицата джихадистки атаки, която разтърси Франция. \r\n\r\n Вътрешният министър на Франция отхвърли в петък твърдението на групировката „Ислямска държава“, че е отговорна за стрелбата. Полицията е фокусирала разследването си върху това, дали Шекат е получил някаква помощ при извършването на атаката си или по време на бягство.   \r\n \n\t\t\t\t\t\t", "date": "2018.12.16", "title": "Почетоха паметта на жертвите на атаката в Страсбург"}
{"url": "http://www.bnews.bg/article/253745-blizo_50_armeytsi_se_vpregnaha_da_chistyat_armiyata_ot_snega_za_tsska_botev_shte_se_igrae_li_machat", "text": "\n Силният снеговалеж в София може да попречи на провеждането на последния двубой от 20-ия кръг в Първа лига, който е между отборите на ЦСКА и Ботев (Пловдив). \r\n\r\n От сутринта не е спирало да вали, а теренът на \"Армията\" е покрит със сняг. Поради тази причината феновете на \"червените\" се организират във \"Фейсбук\" и приканват всеки, който има възможност да отиде по-рано в \"Борисовата градина\", за да помогне за разчистването на тревното покритие и така срещата да се проведе по план. По програма началният час на срещата е 17:30. \r\n\r\n Тепърва предстои главният съдия на сблъсъка Драгомир Драганов и помощниците му да се запознаят с обстановката и да преценят дали условията позволяват мачът да се играе днес. \r\n\r\n Нова информация, считано към 15:51 часа: Мачът на 99,99% ще бъде отменен. Ситуацията на терена на \"Армията\" е много тежка, въпреки че близо 50 човека се опитват да почистят игрището. Мнението и на двата тима е, че мач не трябва да се играе. \r\n\r\n \"Мисля, че тук спокойно можем да открием ски сезона. Моето мнение е, че на 99,99% мач няма да има, тъй като не може да се почисти. Мнението и на двата отбора е да не се играе. По регламент двубоят се отлага за 24 часа, но ако е същото положението е спорно дали ще може да се осигурят условията. И от двата отбора има по десетима чужденци, които са с билети да пътуват утре, така че ако ще се играе двата тима ще са с резервите. Спортно-техноческата комисия към БФС може да отложи срещата за по-късна дата\", каза Лозев. \r\n\r\n Очаквайте подробности! \r\n\r\n \r\n\r\n   \r\n \n\t\t\t\t\t\t", "date": "2018.12.16", "title": "Близо 50 армейци се впрегнаха да чистят \"Армията\" от снега за ЦСКА - Ботев! Ще се играе ли мачът? "}
{"url": "http://www.bnews.bg/article/253739-koshmarna_koleda_za_levski_obyavyavat_go_v_nesastoyatelnost", "text": "\n Фирмата \"Титан 77\" ООД е поискала Левски да бъде обявен в несъстоятелност. Делото е образувано на 13 ноември 2018 година. Въпросната фирма се занимава с организиране на чартърни полети. Собственици са близнаците Юлиан и Емил Ботеви. \r\n\r\n Ето каква е информацията от съда за този казус: \r\n\r\n Търговско дело 2390 от 2018г. По новия ГПК Търговско отделение ТО VI-11 състав \r\n\r\n 21110 Молба за откриване на производство по несъстоятелност \r\n\r\n Разпореждане за образуване от 13.11.2018г. \r\n\r\n Образувано на 13.11.2018г. по Молба за обявяване в несъстоятелност \r\n\r\n Входящ документ 147654 от 12.11.2018г. \r\n\r\n Молител ТИТАН 77 ООД \r\n\r\n Ответник ПРОФЕСИОНАЛЕН ФУТБОЛЕН КЛУБ ЛЕВСКИ АД \r\n\r\n Закрито/разпоредително заседание от 14.11.2018 \r\n\r\n Резултат: С разпореждане \r\n \n\t\t\t\t\t\t", "date": "2018.12.16", "title": "Кошмарна Коледа за Левски! Обявяват го в несъстоятелност! "}
{"url": "http://www.bnews.bg/article/253726-masovi_protesti_i_v_belgrad_sreshtu_prezidenta_vuchich", "text": "\n Въпреки снега и студа, хиляди демонстранти се събраха в Белград, за да изразят недоволството си от автократичното управление на президента Александър Вучич и неговото правителство, предаде Асошиейтед прес. \r\nУчастниците в шествието надуваха свирки и преминаха през центъра на сръбската столица, като някои от тях носеха чадъри, за да се защитят от снега. Протестиращите спряха пред сградата на президентството и настояха за оставката на Вучич. \r\n  \r\nПреди седмица хиляди протестираха, след като бандити нападнаха и биха лидер на опозиционна партия. \r\n\r\n Опонентите на Вучич обвиняват насилието, което описват като климат на сплашване и страх, налаган от управляващата популистка коалиция на Вучич. \r\n \n\t\t\t\t\t\t", "date": "2018.12.16", "title": "Масови протести и в Белград срещу президента Вучич"}
{"url": "http://www.bnews.bg/article/253724-tramp_vatreshniyat_ministar_na_sasht_napuska_posta", "text": "\n Американският президент Доналд Тръмп каза, че вътрешният министър Райън Зинки ще напусне правителството до края на годината, предадоха световните агенции. \r\n  \r\n\"Министърът на вътрешните работи Райън Зинки ще напусне правителството в края на годината след почти две години на поста. Райън постигна много през своя мандат и искам да му благодаря за неговата служба към нашата страна\", заяви Тръмп в Туитър. \r\n  \r\nПрезидентът каза, че следващата седмица ще стане известен новият вътрешен министър. \r\n  \r\nВ САЩ вътрешното министерство не е силово ведомство, а се занимава главно с управлението на природните ресурси. \r\n  \r\nЗинки, който е разследван за своите пътувания, политическа дейност и възможни конфликти на интереси, напуска седмици преди демократите да установят контрол върху Камарата на представителите на американския Конгрес. Тази промяна във властта обещава да засили разследванията на поведението на бившия републикански конгресмен. \r\n\r\n Зинки имаше водеща роля в усилията на Тръмп за противопоставяне срещу регулациите за опазване на околната среда и за насърчаване на развиването на енергетиката в САЩ. \r\n \n\t\t\t\t\t\t", "date": "2018.12.16", "title": "Тръмп: Вътрешният министър на САЩ напуска поста"}
{"url": "http://www.bnews.bg/article/253734-bashtata_na_napadatelya_ot_strasburg_razkri_podrobnosti_za_zhivota_mu", "text": "\n Мъжът, за когото беше съобщено, че е бащата на 29-годишния заподозрян за тазседмичното нападение срещу коледния базар в Страсбург, заяви, че синът му е подкрепял идеологията на групировката \"Ислямска държава\", предаде Асошиейтед прес. \r\n\r\n Снощи френският обществен телевизионен канал \"Франс 2\" излъчи интервю с бащата, Абделкрим Шекат, два дни след като синът му беше ликвидиран при престрелка с трима полицейски служители в квартала в Страсбург, в който е отраснал като дете. Това стана след голяма операция по издирването му. В резултат на атаката във вторник вечер срещу базара загинаха четирима души, а дузина бяха ранени. \r\n\r\n Коледният базар в Страсбург, седалището на Европейския парламент, е най-големият във Франция. В петък той отново беше отворен, след като преди това беше затворен за времето, през което траеше операцията по издирването на заподозрения. \r\n\r\n Той призна, че синът му подкрепял групировката \"Ислямска държава\". \r\n  \r\n\"Той казваше например, че Даеш се бие за справедлива кауза и всякакви такива неща\", каза бащата. \r\n\r\n Интервюто, което отначало се взема навън, след това продължава за кратко на закрито с майката на Шериф Шекат, Руаджа Руаг, която изрази шок и тъга заради смъртните случаи. \"Франс 2\" посочи, че Руаг и Абделкрим Шекат са разведени от дълго време. \r\nАбделкрим Шекат, френски гражданин от алжирски произход, добави, че преди се е опитвал да убеди сина си да не подкрепя \"Ислямска държава\" с думите към него: \"Ти не виждаш зверствата, които те извършват\". Синът отговорил, че \"това не са те\". \r\n  \r\nМалко след смъртта на Шериф Шекат информационната агенция на групировката \"Ислямска държава\" Амак разпространи съобщение, че той е \"войник\" на групировката. Френският министър на вътрешните работи Кристоф Кастанер отхвърли това твърдение и го определи като \"напълно опортюнистично\". \r\n  \r\nБащата, майката и двама от братята му бяха сред общо седем души, задържани за разпит. Френските медии съобщиха, че роднините са били освободени. Другите трима, които все още са в ареста, нямат роднинска връзка с Шекат, но са близки до него. \r\n\r\n Шекат-младши е бил в списъка за наблюдение на френското разузнаване за радикализъм и има 27 присъди за криминални деяния - първата на 13-годишна възраст - основно във Франция, но и в Германия и Швейцария. Разследването се опитва да установи дали той е имал съучастници и логистична подкрепа. \r\n  \r\nБащата каза, че отишъл в полицията доброволно и по подозрение същата вечер когато синът предприел безразборната атака с огнестрелно оръжие и нож. \r\n  \r\nТой заяви, че казал на полицията следното: \"Ако някога откриете Шериф, кажете ми. Аз ще отида при него и ще се опитам да го убедя да се предаде\". \r\n  \r\nБащата добавя, че ако синът му му беше казал за намерението си да убива, е щял да заклейми Шериф и той е нямало да убие, нито да бъде убит. \r\n  \r\nБащата каза, че за последно видял сина си, Шериф Шекат, три дни преди нападението, но не могъл да се свърже с него, докато се укривал. \r\n \n\t\t\t\t\t\t", "date": "2018.12.16", "title": "Бащата на нападателя от Страсбург разкри подробности за живота му"}
{"url": "http://www.bnews.bg/article/253731-tezhka_avtobusna_katastrofa_kray_tsyurih_ima_zaginal_i_mnogo_raneni", "text": "\n Един човек загина, а 44 бяха ранени, когато автобус се отклони от пътя и се удари в стена на магистрала край Цюрих, предаде ДПА. От ранените трима са в сериозно състояние. \r\n  \r\nАвтобусът е изпълнявал курс от Генуа в Италия до Дюселдорф в Германия, преминавайки през швейцарската територия. \r\n\r\n Води се разследване за причините за катастрофата. \r\nЗасега няма данни за самоличността на загиналия и на пострадалите. \r\n\r\n Автобусът е бил на компанията „Флексибус“, германски превозвач, който изпълнява курсове между големи европейски градове. \r\n\r\n   \r\n\r\n   \r\n \n\t\t\t\t\t\t", "date": "2018.12.16", "title": "Тежка автобусна катастрофа край Цюрих, има загинал и много ранени"}
{"url": "http://www.bnews.bg/article/253732-radosvet_radev_balgariya_e_investitsionna_destinatsiya_za_niskodohodnata_ikonomika", "text": "\n „България е инвестиционна дестинация за нискодоходната икономика в света”. Това коментира председателят на БСК Радосвет Радев пред NOVA. \r\n  \r\nТой даде пример с туризма, който, според Радев, е за бедни хора. Именно това била и причината заплатите да са такива каквито са. \r\n„Не приемам да бъде обвиняван българският предприемач за ниските заплати, защото е много алчен. Такъв е бизнесът – с ниска добавена стойност”, заяви Радев. \r\n  \r\nТой коментира още, че младите хора трябва по-сериозно да се отнесат към намирането на работа. \r\n„Ако не са намерили добрата професия – да учат. Не вярвам в момента в тази ситуация, в която е България, да няма място за ентусиазиран амбициран млад човек. Няма сектор, в който да има излишък от хора – навсякъде има дефицити”, заяви Радев. \r\n \n\t\t\t\t\t\t", "date": "2018.12.16", "title": "Радосвет Радев: България е инвестиционна дестинация за нискодоходната икономика"}
{"url": "http://www.bnews.bg/article/253737-bashtata_na_kapitan_ot_bundesligata_pochina_na_tribunite", "text": "\n Бащата на капитана на Щутгарт Кристиан Гентнер почина на стадиона секунди след победата с 2:1 над Херта в събота следобед. \r\n\r\n Гентнер, който е на 33, даде интервю след края на двубоя без да подозира, че баща му е припаднал секунди по-рано. \r\n\r\n След това играчът се втурна към съблекалните, където доктор е опитал да спаси живота на Херберт Гентнер, но без успех. \r\n\r\n Щутгарт, Херта и бившият отбор на играча - Волфсбург, изразиха съболезнованията си към близките на починалия. \r\n\r\n Все още няма официална информация за причината за смъртта. \r\n \n\t\t\t\t\t\t", "date": "2018.12.16", "title": "Бащата на капитан от Бундеслигата почина на трибуните"}
{"url": "http://www.bnews.bg/article/253736-shofyor_ne_sprya_da_proverka_blasna_i_rani_tezhko_politsay", "text": "\n Мъж блъсна с автомобил и рани тежко полицейски служител, съобщава МВР. Инцидентът е станал снощи около 23 ч., когато униформени са се опитали да спрат за проверка мъжа. \r\n\r\n Шофьорът извършил маневра на заден ход, симулирайки намерение за спиране и ударил паркиран лек автомобил. След това рязко потеглил напред, блъснал един от униформените и успял да избяга. \r\n\r\n На място веднага били съсредоточени допълнителни полицейски екипи. Пострадалият столичен полицай е откаран в болница и настанен за лечение с множество травми. \r\n\r\n В хода на оперативните действия автомобилът е открит изоставен в района на \"Студентски град\", издирването на шофьора продължава. \r\n \n\t\t\t\t\t\t", "date": "2018.12.16", "title": "\r\nШофьор не спря да проверка, блъсна и рани тежко полицай"}
{"url": "http://www.bnews.bg/article/253725-hilyadi_na_protest_v_rim_sreshtu_po_tvardata_politika_na_vlastta_za_priemane_na_migranti", "text": "\n Няколко хиляди демонстранти преминаха в шествие по улиците на Рим, за да протестират срещу по-рестриктивната политика за приемане на мигранти, въведена от новото италианско популистко правителство, предаде Франс прес. \r\n  \r\nНякои от участниците в шествието носеха жълти жилетки, по примера на протестиращите във Франция. Мотото на протеста беше \"Get up, Stand up, Stand up for your rights\" - заглавие на известна песен на Боб Марли. \r\nС декрета \"Салвини\" се анулира хуманитарната защита и се създава нова безчетна тълпа от хора, принудени да останат незаконно пребиваващи, се казва в комюнике на една от правозащитните организации. \r\n  \r\nМинистърът на вътрешните работи Матео Салвини, лидер на крайнодясната Лига, стана инициатор на приемането на декрет, основната мярка в който е да се премахнат хуманитарните разрешителни за престой, издавани досега на по-уязвими групи хора - семейства или самотни жени с деца, травматизирани по време на пътуването им към Италия. \r\nТози декрет ориентира негативните емоции на обеднелите от кризата социални слоеве към липсата на толерантност, ксенофобията и расизма, изтъкват правозащитните организации. \r\n\r\n От 2008 година над 120 000 души са получили хуманитарни разрешителни за престой, валидни две години и които могат да се подновяват. До август тази година такива документи са издадени на 25 процента от кандидатите за убежище. След нарежданията на Салвини този процент е намалял до 17 на сто през септември, 13 на сто през октомври и едва 5 на сто през ноември. \r\n \n\t\t\t\t\t\t", "date": "2018.12.16", "title": "Хиляди на протест в Рим срещу по-твърдата политика на властта за приемане на мигранти"}
{"url": "http://www.bnews.bg/article/253727-ukrainski_iztrebitel_se_razbi_pri_katsane_pilotat_zagina", "text": "\n Изтребител \"Су-27\" се разби при опит за кацане в база в Украйна, при което загина пилотът, предадоха Асошиейтед прес и Ройтерс, като се позоваха на армията. \r\n\"Обстоятелствата и причините за инцидента се разследват\", заявиха украинските въоръжени сили. \r\n  \r\nСпоред армията самолетът се е разбил при рутинен полет в северната Житомирска област. \r\n  \r\nИзтребителите \"Су-27\" са проектирани от Съветския съюз и продължават да се произвеждат от Русия. Те имат един или двама пилоти в зависимост от модела. Засега не е ясно какъв модел е бил разбилият се самолет. \r\n  \r\nУкрайна загуби двуместен \"Су-27\" при учения със САЩ през октомври. Тогава загинаха двамата пилоти - украинец и американец. \r\n \n\t\t\t\t\t\t", "date": "2018.12.16", "title": "Украински изтребител се разби при кацане, пилотът загина"}
{"url": "http://www.bnews.bg/article/253735-zhalt_kod_za_snyag_i_poleditsi_eto_kade_shte_vali_nay_mnogo", "text": "\n Жълт код за сняг и поледици е в сила за седем области на страната за днес. Това сочи справка на сайта на Националния институт по метеорология и хидрология (НИМХ). \r\n  \r\nОбластите с предупреждение за снеговалежи са София-град, София област, Перник и Кюстендил. В тези райони се очаква образуване на снежна покривка. \r\n  \r\nВ областите Видин, Враца и Монтана жълтият код е за сняг и поледици. По поречието на река Дунав също има условия за поледици. \r\nВятърът постепенно ще се ориентира от запад, най-късно в Източна България, където през деня все още ще е от изток-югоизток – до умерен. \r\n\r\n Температурите в Северозападна България ще са почти без дневен ход - около 0 градуса; в останалите райони минималните ще са между 1 и 6 градуса, по морския бряг до 8-9 градуса, а максималните - между 5 и 10 градуса, на места в югоизточните райони и по-високи. \r\n\r\n Атмосферното налягане слабо ще се повиши, но няма да надвиши средното за месеца. \r\n\r\n Над планините ще бъде облачно с превалявания от сняг, в масивите от Източна България - от дъжд. Ще духа умерен и силен юг-югозападен вятър, който привечер ще започне да се ориентира от запад-северозапад и ще отслабне. Максимална температура на височина 1200 метра - около 5 градуса, на 2000 метра - около минус 1 градус. \r\n  \r\nНад Черноморието ще бъде облачно с предимно слаби валежи от дъжд. Ще духа слаб до умерен източен вятър. Максимални температури между 9 и 12 градуса. Температурата на морската вода е 8-9 градуса. Вълнението на морето ще е 3-4 бала. \r\n\r\n Във връзка с валежите от сняг в София започнаха обработки със смеси срещу заледяване. На терен са над 160 снегопочистващи машини, съобщиха от Столична община. В момента се обработват общински пътища в районите Панчарево, Нови Искър, Овча купел, Кремиковци и Банкя. Обработват се и опасни и стръмни участъци, улици и булеварди, по които се движи градски транспорт. \r\nОбществения транспорт към момента се движи навсякъде по обичайните си маршрути. \r\nОт Общината напомнят на шофьорите да използват автомобилите си само добре оборудвани за движение при зимни условия и да шофират внимателно. Очаква се снеговалежите да продължат през деня. \r\n \n\t\t\t\t\t\t", "date": "2018.12.16", "title": "Жълт код за сняг и поледици! Ето къде ще вали най-много!"}
{"url": "http://www.bnews.bg/article/253743-miniran_avtomobil_se_vryaza_v_tsentara_na_grad_afrin_v_severna_siriya", "text": "\n Миниран автомобил се вряза в центъра на град Африн в Северна Сирия. Ранените са десетки, съобщи РИА Новости, позовавайки се на кюрдски източник в кантон Африн. \r\n\r\n \"Колата се взриви в район, назован \"Пазар Ал-Хал\", според нас ранените са няколко десетки граждани\", заяви източникът. \r\n\r\n По думите му, още една кола с взрив е открита в квартал Виллят на запад от град Африн. \r\n\r\n Ливанската телевизия Ал Маядин съобщи за петима загинали от взрива в Африн. Тя се позовава на собствен източник. \r\n \n\t\t\t\t\t\t", "date": "2018.12.16", "title": "Миниран автомобил се вряза в центъра на град Африн в Северна Сирия"}
{"url": "http://www.bnews.bg/article/253729-turtsiya_obyavi_promeni_pri_preminavaneto_na_tirove_prez_kapakule_i_hamzabeyli", "text": "\n От 18 декември (вторник) Турция въвежда промени при преминаването на тежкотоварни автомобили през ГКПП \"Капъкуле\" (Капитан Андреево от българска страна) и ГКПП \"Хамзабейли\" (Лесово от българска страна). \r\n  \r\nС такава информация разполагат от Генералното консулство на България в Одрин, съобщават от Министерството на външните работи. \r\n  \r\nПромените са свързани със задължителното пренасочване на тежкотоварните автомобили, превозващи стоки за износ от/през Турция с крайна дестинация България от ГКПП \"Капъкуле\" към ГКПП \"Хамзабейли\". \r\nИзключение се допуска единствено за тежкотоварните автомобили, подлежащи на ветеринарен контрол, които ще продължат да преминават през ГКПП \"Капъкуле\". \r\n  \r\nПромените касаят всички тежкотоварни автомобили, отговарящи на горепосочените условия, без оглед на тяхната национална регистрация. \r\n\r\n Мотивите за въвеждането на посочените промени се обосновават с необходимостта от облекчаване на трафика и ограничаване на дългите опашки от тежкотоварни автомобили на ГКПП \"Капъкуле\". \r\n \n\t\t\t\t\t\t", "date": "2018.12.16", "title": "Турция обяви промени при преминаването на тирове през Капъкуле и Хамзабейли"}
{"url": "http://www.bnews.bg/article/253730-pozhar_v_edin_ot_nay_populyarnite_britanski_zooparkove", "text": "\n Един от най-популярните британски зоопаркове беше евакуиран заради разразил се пожар, предадоха световните агенции. \r\n  \r\nВсички посетители бяха изведени невредими от зоологическата градина на Честър в графство Чешър, в Северозападна Англия. \r\n  \r\nПламъците са избухнали първо в къта на зоопарка, наподобяващ хабитатите в мусонните гори. \r\nПричините за пожара все още са неясни. \r\nЗаради огнената стихия някои животни бяха преместени на безопасни места. Персоналът на зоопарка заедно с пожарникари се опитват да овладеят пожара. \r\n  \r\nЗоопаркът отвори врати през 1931 г. и в него има около 15 000 животни от 500 различни вида, около половината от които са застрашени. Зоопаркът участва и подкрепя 70 проекта за опазване на дивата природа в страната и в чужбина. \r\n \n\t\t\t\t\t\t", "date": "2018.12.16", "title": "Пожар в един от най-популярните британски зоопаркове"}
{"url": "http://www.bnews.bg/article/253728-oshte_razkritiya_okolo_smartta_na_nachalnika_na_kat_kazanlak", "text": "\n Две са основните версии за трагедията с началника на КАТ-Казанлък - самоубийство и склоняване към самоубийство. Това заявиха от прокуратурата в града пред NOVA. След повече от 48 часа тялото на Тодор Николов беше намерено близо до язовир Копринка. \r\n  \r\nОт прокуратурата отричат версия за убийство, на този етап. Основната версия е за настъпило самоубийство, тъй като при извършения оглед на местопроизшествието е намерен личния автомобил на Тодор Николов, а той самият - заключен вътре в купето. \r\n\r\n „На местопроизшествието е намерен личният му автомобил, в който Николов бил заключен. В ръката си е държал служебното си оръжие. На 30-40 метра от колата е открита парична сума, разделена на няколко малки пачки, малко количество боеприпаси, тефтерче и револвер в кожен кобур”, каза разследващият прокурор Таня Димитрова. \r\n  \r\nСпоред нея откритите вещи биха могли да са индикации за някакви корупционни практики. Дали е имало такива, който е бил замесен в тях и какво е пишело в тефтерчето, тепърва ще става ясно. \r\n\r\n През днешния ден се наложи да бъде направен втори оглед на мястото на местопроизшествието. Причината, че не са открити два от трите телефона, с които е разполагал Тодор Николов. Открито е обаче тефтерче на Николов, данните от които тепърва ще бъдат разчитани. \r\n\r\n Започват и разпити с колегите му. \r\n  \r\nЗаради намерените пари около колата на Николов, върви разследване и за евентуална корупционна практика. „Наличието на такива вещи по вид е някаква индикация за евентуални корупционни практики свързани с пътна полиция и с началника Тодор Николов така че тези хипотези тепърва ще се събират доказателства по тях и ще се установява какво точно се е случило”, каза районният прокурор Таня Димитрова. \r\n  \r\nХората в родния на Николов Бузовград го определят като добър човек. И не приемат версията на разследващите, че се е самоубил. \r\n  \r\n„Той е един изключително добродушен човек по характер, никога не е подминал никого. На който е могъл, винаги е помагал. И в същото време беше голям професионалист в своята работа”, каза кметът на Бузовград Михаил Янушев. \r\n\r\n   \r\n \n\t\t\t\t\t\t", "date": "2018.12.16", "title": "Още разкрития около смъртта на началника на КАТ-Казанлък"}
