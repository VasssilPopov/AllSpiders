{"url": "http://www.bnews.bg/article/264207-makron_obyavi_che_nato_e_v_mozachna_smart_no_merkel_go_oproverga", "text": "\n Германският канцлер Ангела Меркел заяви днес в Берлин, че не споделя радикалното мнение на френския президент Еманюел Макрон, според когото НАТО е в мозъчна смърт, предаде Франс прес, цитирана от БТА. \r\n\r\n На съвместна конференция с генералния секретар на НАТО Йенс Столтенберг Меркел заяви, че подобно изказване едва ли е необходимо въпреки проблемите и предизвикателствата, които стоят пред алианса. \r\n\r\n Столтенберг заяви, че НАТО продължава да е силна организация и подчерта, че сега САЩ и Европа работят заедно повече, отколкото са го правили от десетилетия. \r\n\r\n Еманюел Макрон заяви в интервю за списание \"Икономист\", че НАТО е в мозъчна смърт, припомня Франс прес. Според френския президент доказателство за това е липсата на координация между САЩ и Европа, както и едностранните действия на Турция, която е член на алианса, в Сирия. \r\n \n\t\t\t\t\t\t", "date": "2019.11.08", "title": "Макрон обяви, че НАТО е в \"мозъчна смърт\", но Меркел го опроверга "}
{"url": "http://www.bnews.bg/article/264208-elena_yoncheva_podkrepi_dps_i_boyko_i_prizova_v_evroparlamenta_da_otpadne_monitoringa_na_balgariya", "text": "\n По време на редовното заседание на Комисията по граждански свободи, правосъдие и вътрешни работи в Европейския парламент, се разгледа доклада на Европейската комисия за напредъка на България по механизма за сътрудничество и проверка. Елена Йончева, евродепутат от Групата на социалистите и демократите в ЕП, се обърна към ЕК с думите: \r\n\r\n „Приветстваме предложението на ЕК да отпадне мониторинга върху България по Механизма за сътрудничество и проверка (МСП). Ние се надяваме да отпаднат и формалните пречки пред страната ни за пълноправно членство в Шенген. България има право да се присъедини към общо пространство без гранични процедури. Приемането ни в Шенген ще даде увереност в българското общество, че при изпълнението на критериите валидни за всички страни членки е възможно постигането на пълна интеграция в структурите на съюза, без двойни стандарти. \r\n\r\n В същото време, достигането на демократичните принципи не е еднократен акт. България се нуждае от подкрепата на ЕС, с реални възможности за въздействие при констатирани отстъпления от тези критерии. Обръщаме внимание на продължаващото разделение в обществото относно реформата в съдебната система. Приветстваме създаването на нов всеобщ механизъм за контрол, разпростиращ се върху всички страни членки. \r\n\r\n Но България е на първо място по корупция в ЕС и проблемът се задълбочава. Това се констатира от изследователския център на ЕП, като в изследването са използвани данни на ОЛАФ, Евростат и ЕК. \r\n\r\n В доклада на ЕК за България от юни тази година се казва, че „българските органи ще трябва да покажат конкретни и трайни резултати, по дела за корупция по високите етажи на властта.“ Такива резултати няма. \r\n\r\n България е номер 1 по корупция и според годишния доклад на „Трансперънси интернешънъл\" \r\n\r\n Следва да се подчертае и ерозиращата среда на свободата на медиите в България. Въпреки че свободата на словото не е предмет на Механизма за сътрудничество и проверка, медийната среда е от особено значение за независимостта на съдебната власт и справедливото прилагане на закона. Способността на медиите и на гражданското общество да търсят отговорност на властващите в плуралистична среда, свободна от натиск, представлява важна основа за осъществяването на реформите. В България се констатира драматично влошаване на медийната свобода през последните 10 години. Според “Репортери без граници”, през 2006 г. заемахме 34 място по свобода  на медиите, а през 2019 г.  сме на „похвалното“ 111 място. \r\n\r\n За тези негативни резултати вина носи изцяло правителството, което създава общата рамка на свобода на мненията. Досегашната политика показва, че властта  се стреми да ограничава този граждански демократичен инструмен и обществен коректив за оказване на критика върху действията на управляващите. \r\n\r\n Приветстваме отпадането на мониторинга върху България. Той не постигна очаквания от българските граждани резултат. Но българите заслужаваме да отпаднат всички формални пречки за пълноправното ни членство в Шенген. България не бива да бъде наказвана заради своите политици.”, завърши изказването си Елена Йончева. \r\n \n\t\t\t\t\t\t", "date": "2019.11.08", "title": "Елена Йончева подкрепи ДПС и Бойко и призова в Европарламента да отпадне мониторинга на България"}
{"url": "http://www.bnews.bg/article/264210-petar_volgin_kategorichen_greshno_e_reshenieto_na_prezidenta_rumen_radev_da_varne_izbora_na_ivan_geshev", "text": "\n Журналистът Петър Волгин е категоричен, че решението на президента Румен Радев да върне избора на Иван Гешев е грешно. Мнението си по темата той изрази в социалната мрежа Фейсбук. Ето и как аргументира позицията си: \r\n\r\n   \r\n\r\n \r\n\r\n   \r\n \n\t\t\t\t\t\t", "date": "2019.11.08", "title": "Петър Волгин категоричен: Грешно е  решението на президента Румен Радев да върне избора на Иван Гешев  "}
{"url": "http://www.bnews.bg/article/264214-otkriha_izcheznaliya_93_godishen_starets", "text": "\n Щастлива новина от София - намериха 93-годишния Найден Найденов, който се изгуби на 6 ноември. Старецът загубил ориентация, лутал се е и попаднал на труднодостъпно място, където бил открит по-рано днес. \r\n\r\n Възрастният мъж е приет за преглед и лечение в „Пирогов”, цялостното му състояние е добро. \r\n\r\n Освен до полицията, близките му помолиха за съдействие и в социалните мрежи, като много хора се отзоваха. \r\n\r\n „Благодарим на всички, които помогнаха, споделяха поста, даваха информация! Без вас трудно щяхме да се справим“, щастливи са близките му. \r\n \n\t\t\t\t\t\t", "date": "2019.11.08", "title": "Откриха изчезналия 93-годишен старец"}
{"url": "http://www.bnews.bg/article/264216-obraha_banka_dokato_mvr_praznuva", "text": "\n По време на церемонията на празника на МВР в София е извършен банков обир от човек, въоръжен с пистолет. Той е заснет от камерите на финансовата институция. Изчезналата сума е около 1000 лева. \r\n\r\n Това съобщи главният секретар на МВР Ивайло Иванов по време на официалната церемония за празника на МВР. По думите му обирът е станал към 11 часа, когато започна и официалният празник на вътрешното ведомство. Издирва се извършителят. \r\n \n\t\t\t\t\t\t", "date": "2019.11.08", "title": "Обраха банка, докато МВР празнува"}
{"url": "http://www.bnews.bg/article/264212-pochit_kam_buditelite_v_tel_aviv", "text": "\n С тържествен концерт в Тел Авив бе отбелязан Денят на народните будители. За да почетат паметта на будителите, помогнали за възраждането на националния ни дух и духовни ценности, както и на хората, участвали в спасяването на българските евреи  дойдоха представители на нашата диаспора, посланици и дипломати. Интерпретации по музика на своя прочут дядо Панчо Владигеров изпълниха неговите внуци Екатерина, Александър и Константин Владигерови. В своите концерти по света те представят музикалните традиции и наследство на фамилията Владигерови и тяхното развитие в рамките на три поколения. Заедно с класическите произведения на Панчо Владигеров тримата изпълняват и негови композиции от берлинския му период, които се смятат за едни от първите български джазови произведения, пише Аз-буки \r\n\r\n   \r\n \n\t\t\t\t\t\t", "date": "2019.11.08", "title": "Почит към будителите в Тел Авив"}
{"url": "http://www.bnews.bg/article/264215-tsatsarov_po_protsedura_sega_ne_mozhe_da_se_predlozhi_vtori_kandidat_za_glaven_prokuror", "text": "\n Президентът е в правото си, той изпълни конституцията. Благодаря му, още веднъж, че изпълни конституционните си задължения в обозрим срок, както каза. Така заместник главния прокурор Иван Гешев коментира пред журналисти в парламента отказа на президента Румен Радев да издаде указ за назначаваното му като главен прокурор. \r\n\r\n Благодаря и на колегите от професионалната общност - прокурори, следователи, които застанаха зад мен и мисля, че това е ясно за всички. Това е един професионален избор, а не политически. Благодаря и на ВСС, който в предишното изслушване в по-голямата си част застана зад мен. Благодаря и на тези, които гласуваха против мен. И благодаря за това, че процедурата беше максимално открита, прозрачна и публична по начин, по който не е прозрачна и открита в нито една друга европейска страна. Никъде другаде няма процедура, която се излъчва на живо по националната телевизия в продължение на 10 часа, или поне на мен не ми е известно, продължи Гешев. \r\n\r\n На въпрос нямаше ли да бъде по-добре и за самия него да има втория кандидат, Гешев отговори: Това е процедура, която е разписана в закона. Задавате ми теоретични въпроси. Аз не се притеснявам дали са два, три или 15-има кандидати. Мисля, че сте го отчели и на 10 часовото изслушване. Решението колко кандидати са, се взема от прокурорската колегия. Тя се е обединила около една кандидатура, има такава законова възможност, не е нарушение на закона, така че аз не виждам проблем. Аз бях сама и когато бях кандидат за шеф на специализираната прокуратура. \r\n\r\n Процедурата от тук нататък продължава по следния начин: на първо място - указ на президента, който очевидно е факт, на второ място - публикуване на този указ или обнародване на указа в Държавен вестник., от там - заседание на Висшия съдебен съвет. А от там две възможности - гласуване на кандидатурата отново, тоест набиране на не по-малко от 17 гласа и от там назначаване на г-н Гешев с указ на президента. Втората възможност е не набиране на 17 гласа и започване на нова процедура, обясни пък главният прокурор Сотир Цацаров. Той допълни, че по процедура в момента не може да се предложи нов втори кандидат. \r\n\r\n Въпросът не е дали г-н Гешев е заменим или не, въпросът е дали се спазва конституцията. Има решение на конституционния съд, което казва, че президента действа при условията на обвързана компетентност, каза още Цацаров. \r\n \n\t\t\t\t\t\t", "date": "2019.11.08", "title": "Цацаров: По процедура сега не може да се предложи втори кандидат за главен прокурор\r\n"}
{"url": "http://www.bnews.bg/article/264209-golyamata_lyubov_na_nezhniya_hekimyan_bremenna_no_ne_ot_nego", "text": "\n Последната голяма любов на Антон Хекимян – колежката му от Нова телевизия Василена Гръбчева, изживява най-красивия период от живота си, а именно първата си бременност. Репортерката на „Събуди се“ разбрала за щастливата вест през лятото, но предпочела да остане на работа и през новия тв сезон. \r\n\r\n Още в първия си ефир, който съвпадна с отразяването на честванията по случай Съединението на България в Пловдив, Василена се появи с нехарактерна за нея широка рокля, чиято цел беше да скрие вече добре изразеното ѝ коремче. Тъй като репортажът беше динамичен, в някои моменти ясно можеше да се види, че Гръбчева е поне в 4-тия месец. Освен това по време на екскурзиите и пътуванията ѝ през лятото от снимките с компания се вижда, че само пред Василена няма чаши с освежителни алкохолни коктейли, а причината за това била точно бременността. \r\n\r\n Въпреки че изящната блондинка все още не е обявила новината публично, всички нейни колеги вече знаели. Мълвата стигнала и до конкурентната Би Ти Ви и не подминала бившия ѝ любим Антон Хекимян. Водещият на „Тази сутрин“ не изкоментирал хубавата вест, но видимо му станало неприятно. Въпреки че с Василена се разделиха цивилизовано в началото на 2018 г., Тони все още не можел да преглътне, че тя толкова бързо му намерила заместник. Първата си рожба Мис Тв Чар очаква от младия лекар Асен Цеков, с когото са двойка от по-малко от година. Още на първия месец обаче репортерката се нанесла в неговата къща, където в момента живеят с цяла рота домашни любимци и вече преустройват помещенията за появата на първия им общ наследник. \r\n\r\n В същото време вече почти 2 години Хекимян търпи несполуки в любовта и продължава да е в отбора на заклетите ергени. 35-годишният телевизионер живее сам в софийския си апартамент, а от време на време на гости от Стара Загора идва майка му Златка, която да вкарва ред в домакинството заради трайната липса на снаха. \r\n \n\t\t\t\t\t\t", "date": "2019.11.08", "title": "Голямата любов на нежния Хекимян бременна, но не от него "}
{"url": "http://www.bnews.bg/article/264213-dimitar_nikolov_tova_shte_e_posledniyat_mi_mandat_kato_kmet_na_burgas", "text": "\n Очаквахме подкрепа от десницата, но не я получихме. Тази партия е характерна предимно за столицата, в другите градове положението е съвсем различно, каза Димитър Николов от ГЕРБ, избран за 4-и път за кмет на Бургас от ГЕРБ, по Би Ти Ви. \r\n\r\n Партията даде по-голяма самостоятелност на членовете си. Кандидатите получиха свобода сами да управляват кампаниите си. Преди имаше по-голям контрол, който се упражняваше и от Цветан Цветанов, каза още Николов. \r\n\r\n По думите му за Ямбол и Русе в партията имало индикации, че нещата не вървят, още от изборите за европарламент. Тогава започват разговори дали не е време да се направят промени в ръководството на партията на тези места. \r\nИмето на Цветанов не е забранено в партията, но тя се развива непрекъснато, каза Николов. \r\n\r\n Това ще бъде неговият последен мандат като кмет на Бургас, тъй като трябва да се дава възможност на нови лица да поемат по пистата. Всеки следващ вот е по-труден от предходния, тъй като има наслагване на недоволство, обясни Николов. \r\n \n\t\t\t\t\t\t", "date": "2019.11.08", "title": "Димитър Николов: Това ще е последният ми мандат като кмет на Бургас"}
{"url": "http://www.bnews.bg/article/264211-karakachanov_dava_milioni_za_razhdyasali_holandski_gemii_ot_vtorata_svetovna_voyna", "text": "\n След 40 годишните F16, сега купуваме и 68 годишни ръждясали кораби от Холандия. \r\n\r\n Купуваме два кораба минни ловци от Нидерландия. Те са втора ръка, всъщност са \"доста втора ръка\" - по-новият е на 68 години, а по-старият - на 72. В Холандия те са бракувани и са предвидени за претопяване за старо желязо. \r\n\r\n На днешното заседание на Mинистерски съвет беше одобрен проект на договор между двете правителства за закупуване на корабите за сумата от 1 996 000 евро без ДДС. \r\nПридобиването на минните ловци ще допринесе за повишаване на способностите на българските военноморски сили за изпълнение в пълен обем на задълженията за провеждане на противоминни операции за осигуряване безопасността на корабоплаването в морското ни пространство в мирно време, както и за успешно изпълнение на военновременните задачи в национален и съюзнически формат в НАТО и ЕС, посочват от Mинистерски съвет. \r\n\r\n Съгласно Закона за международните договори с одобряването на проекта на договор за закупуване на двата кораба правителството упълномощава министъра на отбраната да проведе преговори и да подпише договора при условие на последваща ратификация от Народното събрание на Република България, съобщи News.bg. \r\n  \r\n \n\t\t\t\t\t\t", "date": "2019.11.08", "title": "Каракачанов дава милиони за ръждясали холандски гемии от Втората световна война "}
