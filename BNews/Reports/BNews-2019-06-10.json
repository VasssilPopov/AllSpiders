{"url": "http://www.bnews.bg/article/261576-ukrainskiyat_tiradzhiya_ubil_bremennata_severina_i_mazha_y_shte_lezhi_7_g", "text": "\n Окръжният съд в Пловдив призна за виновен и осъди на 7 години затвор 29-годишния украински шофьор Станислав Пислар, който с ТИР-а си помете и уби на място бременната Северина Коралска и мъжа й Ивайло Минчев на магистрала \"Тракия\". \r\n\r\n Наказанието бе постановено при съкратен процес и намалено с една трета по закон, след като Пислар се призна за виновен. Освен това украинецът е лишен от правото да управлява МПС за срок от 8 години. Присъдата трябва да бъде излежана при първоначално строг режим. \r\n\r\n Делото срещу тираджията се гледа за втори път от Окръжния съд в Пловдив. През декември м.г. друг състав го осъди на 9 години затвор, но Апелативният съд отмени наказанието, тъй като по време на процеса на подсъдимия не бил осигурен превод от родния му украински език, а му било превеждано от руски език.  \r\n\r\n Жестоката катастрофа стана на 28 май м.г. на 124-ия километър на аутобана, докато 34-годишните Северина и Ивайло пътували към София. Младото семейство живеело в Бургас. Доскоро Северина работела като фармацевт, но сменила работата си и станала представител на фирма за лекарства. Ивайло пък работел в частна фирма. Двамата чакали първото си дете. В столицата бременната в седмия месец жена трябвало да бъде на преглед. Инцидентът станал, след като Пислар, който шофирал латвийски ТИР, навлязъл в насрещното движение и ударил челно аудито, в което пътували съпрузите. \r\n\r\n Станислав Пислар бе задържан и обвинен за това, че е нарушил правилата за движение и по непредпазливост е причинил смъртта на младата двойка и нероденото им дете, като деянието е извършено след употреба на наркотични вещества - марихуана, и случаят е особено тежък. \r\n\r\n Решението на окръжните магистрати не е окончателно и подлежи на обжалване и протест в 15-дневен срок.  \r\n \n\t\t\t\t\t\t", "date": "2019.06.10", "title": "Украинският тираджия, убил бременната Северина и мъжа й, ще лежи 7 г."}
{"url": "http://www.bnews.bg/article/261567-misis_balgariya_galina_dolapchieva_opasno_blizka_s_kinoprodutsenta_avi_lerner_galeriya", "text": "\n След Световния конгрес по естетична медицина в Монте Карло, д-р Долапчиева разпуска в Турция става ясно от снимки, които миската публикува в социалните мрежи . Тя залива стената си с предизвикателни фотоси само по бански и демонстрира перфектните си форми. Кадрите със сигурност спират дъха на последователите й. \r\n\r\n На един от фотосите Мисис България е в компанията на световно известния филмов продуцент Ави Лернер - собственик на Милениум Филмс и студио Ню Бояна. На друга снимка Галина Долапчиева се забавлява по женски с Дарина Павлова и актрисата Мартина Вачкова. От кадрите не става ясно дали всички са в обща компания. Красавицата е отседнала в най-скъпия хотел в Истанбул – „Кемпински Палас Чираган“. \r\n\r\n Веднага след това д-р Долапчиева отлетя на почивка в  Бхарейн. Според клюката тя е в компанията на италиански олигарх – бос на фармацевтичната индустрия на Ботуша. Оказа се обаче, че това е Винченцо Крими – съпругът на красавицата. \r\n\r\n \r\n\r\n Галина Долапчиева грабна короната \"Мисис България Universe 2018\" на 20-ото издание на най-престижния конкурс за омъжени дами у нас. \r\n\r\n Д-р Долапчиева е сред водещите имена в областта на естетичната медицина у нас и в Италия, където живее, но често прескача и до България заради работните си ангажименти. Често може да бъде забелязана на светски събития по света в компанията на популярни лица от света на шоубизнеса.  \r\n \n\t\t\t\t\t\t", "date": "2019.06.10", "title": "Мисис България Галина Долапчиева опасно близка с кинопродуцента Ави Лернер (Галерия)"}
{"url": "http://www.bnews.bg/article/261570-istoriyata_i_chestvaneto_na_gotse_delchev_ostavat_krayagalen_kamak_i_na_koridor_8", "text": "\n Историческите въпроси за нас са най-важният елемент и крайъгълният камък от Договора за добросъседство, приятелство и сътрудничество между България и Македония. Това заяви вицепремиерът и външен министър Екатерина Захариева на брифинг във Външното министерство (МВнР) след среща с македонския си колега Никола Петков. \r\n\r\n Захариева се надява договорът да бъде изпълняван в дух на добросъседство, приятелство и сътрудничество. Трябва да се застъпим за истината и да се гарантира приятелството между двете страни, което нито една криза няма да застраши, настоя вицепремиерът. \r\n\r\n Поемам отговорност да завършим с мъдрост и приятелство работата на общата историческа комисия, заяви от своя страна министърът на външните работи на Северна Македония Никола Димитров. \r\n\r\n По отношение на общата историческа комисия Димитров заяви, че задачата ѝ не е лесна. \"Има много слоеве, но процесът е отворен и вече зрее. Но има две опасности - да няма резултати и да няма истинско узряване в погледа към историята. Това би загрозило процеса, по думите на Димитров, който пое отговорност да завърши този важен процес, и то с мърдрост и приятелство, за да има разбиране между двете държави. \r\n\r\n Той увери, че Северна Македония е цялостно посветена на този процес и то не само заради договора за добросъседство, а защото е важен като цяло за държавата и отношенията на Македония с България. \r\n\r\n Екатерина Захариева изрази същото мнение, за което военният министър Красимир Каракачанов вчера алармира - че няма как да приемем датата 7 октомври за съвместни чествания на Гоце Делчев. \r\n\r\n По отношение на започване на преговори за членство на Македония в ЕС и НАТО Захариева отбеляза, че вече има ратифициран протокол и България няма намерение да се отказва. Тя е сигурна, че страната ни ще има полза от членството в Македония в Европейския съюз и НАТО. \r\n\r\n Вицепремиерът изтъкна, че желанието на правителствата на България и Северна Македония е до края на годината общата историческа комисия да постигне по-голям напредък. \r\n\r\n На свой ред външният министър на Северна Македония Никола Димитров посочи, че делото на Гоце Делчев може да бъде мостът, който да преодолее разделението между това, което е било, и това, което България и Северна Македония имат днес. \r\n\r\n В отговор на тезата на вицепремиера Красимир Каракачанов, че България трябва да постави ултиматум на Северна Македония, че няма да я подкрепи за членство в НАТО, ако продължава да изопачава историята, Петков призова за мъдрост, тъй като, когато има близост и приятелство, не трябва да се поставя ултиматум. \r\n\r\n На брифинга външните министри информираха, че по време на срещата е била обсъдена оценката на подписания договор между двете държави от гледна точка на икономиката, енергетика, туризма, транспорта, образованието, науката, културата и транспорта. \r\n\r\n Оценката на Захариева в политическата му част е, че има напредък с минали периоди преди подписването на договора. Тя припомни, че за по-малко от две години има над 7-8 посещения за обмяна на визити между двамата премиери и четири срещи между президентите. \r\n\r\n Захариева отчете ръст на стокообмена между България и Македония за 2017 и 2018 г. За първите 3 месеца на 2019 г. има понижение, особено износа от Северна Македония към България, посочи вицепремиерът. \r\n\r\n В транспортната свързаност коридор номер 8 е важен не само за двете държави, но за целия Балкански регион, изтъкна Захариева. Думите й бяха подкрепени и от Никола Димитров, който постави акцент върху проекта. \r\n\r\n Тя посочи, че транспортните министерства на двете държави са сформирали работна група от април месец, с цел тясна координация за по-бърза реализация на проекта. Захариева обеща, че България ще продължи да подкрепя Република Северна Македония. Нашата страна е двигател на европейската перспектива на Западните Балкани, похвали се вицепремиерът. \r\n\r\n Захариева отчита и интензивни и конкретни програми между България и Македония в сферата на образованието и науката, както и съвместни проекти по Еразъм+. \r\n \n\t\t\t\t\t\t", "date": "2019.06.10", "title": "Историята и честването на Гоце Делчев остават крайъгълен камък и на коридор 8"}
{"url": "http://www.bnews.bg/article/261571-oshte_edna_ot_zvezdite_na_payner_kaza_da", "text": "\n Габриела Пеева от Трио \"Сопрано\" каза \"ДА\" на своя избраник Мирослав Савов тази събота на тяхната приказна сватба в Пловдив, пише show.blitz.bg Младоженците се свързаха в свещен брачен съюз на изнесен ритуал в зеленото пространство над тунела в Града под тепетата, където е изписано името на Европейската столица на културата. \r\n  \r\n \n\t\t\t\t\t\t", "date": "2019.06.10", "title": "Още една от звездите на \"Пайнер\" каза “ДА\"!"}
{"url": "http://www.bnews.bg/article/261573-detsa_i_kmet_raneni_pri_gazova_eksploziya_v_gradche_do_rim", "text": "\n Десет души бяха ранени, включително деца, при експлозия, причинена от изтичане на газ в центъра на малко градче близо до Рим днес, предаде ДПА. \r\n\r\n Инцидентът е станал в сградата на кметството на Рока ди Папа, на около 25 км югоизточно от Рим, близо до лятната папска резиденция \"Кастел Гандолфо\". Експлозията частично е разрушила фасадата и е предизвикала пожар. Според италиански медии кметът Емануеле Крестини е сред ранените. \r\n\r\n Пострадалите деца са се намирали в детска градина в съседство с кметството, според агенция АНСА. Едно дете е тежко ранено, но животът му е вън от опасност, каза представител на местните здравни власти, който съобщи, че то е хоспитализирано заедно с възрастен, получил изгаряния при инцидента. Две други деца са заведени в болница от техните семейства, а шестима възрастни са получили медицинска помощ на място. \r\n\r\n Пожарната служба разпространи видео в Туитър, показващо улицата пред кметството обсипана с отломки. В изявление газовата компания \"Италгаз\" обвини друга неназована компания за експлозията. Според нея изкопни работи до сградата на кметството са повредили подземните тръби, като са причинили изтичането на газ, отбелязва ДПА. \r\n \n\t\t\t\t\t\t", "date": "2019.06.10", "title": "Деца и кмет ранени при газова експлозия в градче до Рим "}
{"url": "http://www.bnews.bg/article/261566-psihologat_na_radikaliziranoto_ot_idil_momche_deteto_e_tarsilo_pri_islyamistkite_verbovchitsi_neshto_koeto_mu_e_lipsvalo", "text": "\n Връзката на радикализиринато момче от Пловдив с вербовчиците от \"Ислямска държава\" е станала случайно, каза в ефира на Би Ти Ви криминалният психолог Иван Тричков. Той е първият специалист, който е работил с него, още преди службите да разбират за него. \r\n\r\n \"Това са хора, които са много добре подготвени. Връзката е станала, когато е влизал в някоя интернет мрежа. Нещо ти става интересно, започваш да се занимаваш с още малко и после още. Около 6 месеца той е комуникирал с вербовчиците\", поясни Тричков.   \r\n\r\n Детето е търсило при тези вербовчици нещо, което му е липсвало, според Тричков. \"За да се закачи за подобно нещо, има някакъв дефицит. На етапа, на който е бил, момчето не е имал намерение да извърши терористичен акт\", поясни Тричков. \r\n\r\n Психологът се срещнал с момчето, след като майката се срещнала с него. Тя видяла промяна в поведението на детето - уединявало се, седяло повече време само, което било необичайно. Тогава решила да провери какво се случва. След срещата си с психолога момчето постепенно започнало да си възвръща реалния облик.  \r\n\r\n \"Той е будно интелигентно момче. Вероятно е гледал клипове с подобно съдържание. Комуникацията се е водила на английски език\", поясни Тричков. \r\n \n\t\t\t\t\t\t", "date": "2019.06.10", "title": "Психологът на радикализираното от ИДИЛ момче: Детето е търсило при ислямистките вербовчици нещо, което му е липсвало"}
{"url": "http://www.bnews.bg/article/261569-yaponskiyat_premier_otiva_v_teheran_i_kato_posrednik_mezhdu_iran_i_sasht", "text": "\n Японският премиер Шиндзо Абе се насочва тази седмица към Иран за рядка дипломатическа мисия, надявайки се да облекчи напрежението между Ислямската република и ключовия съюзник на Токио Вашингтон. Това съобщи БГНЕС. \r\n\r\n Техеран е затънал в ожесточено противопоставяне със САЩ, след като миналата година президентът Доналд Тръмп се оттегли от ядрената сделка. \r\n\r\n Сега Вашингтон отново наложи санкции и дислоцира войски в региона, засилвайки военно-икономическия натиск върху Иран, включително като принуди американските съюзници като Япония да спрат да купуват ирански петрол. \r\n\r\n Представители на японското правителство твърдят, че Абе няма да представи на Техеран списък с искания или да предаде съобщение от Вашингтон, а вместо това иска да позиционира Япония като неутрален посредник. \r\n\r\n Това може да се окаже полезно, каза Майкъл Босак, специален съветник за връзките с правителството в Съвета Йокосука за Азиатско-тихоокеанските изследвания. \r\n\r\n \"Япония не носи нито исторически, нито религиозен багаж като други потенциални медиатори ... (и) е демонстрирала желанието си да върви по своя път към политиката за Близкия изток\", каза той пред AФП. \r\n\r\n \"Тези фактори подобряват позицията на Абе за ангажираност с аятолах Хаменей и означават, че предложените от Япония възможности биха позволили на хардлайнерите в Иран да популяризират предложените идеи, без потенциалния провал, който може да дойде от приемането на\" западни \"решения. \r\n\r\n Абе ще се срещне с президента Хасан Рухани и върховния духовен лидер на страната аятолах Али Хаменей по време на визитата си на 12-14 юни. С тази визита той ще стане първият японски премиер, посетил Иран от 1978 г., година преди революцията в страната. \r\n\r\n На този фон Япония се надява да понижи температурата, твърдят официални лица, като Абе спечели благословията на Тръмп за пътуването за посредничество, когато американският лидер посети Токио миналия месец. \r\n\r\n Според ирански коментатори Абе може да е своеобразен куриер на съобщения между двете страни. \r\n\r\n \"Посещението на Абе идва веднага след срещата с Тръмп в Япония, затова американците са заинтересовани да използват този канал\", заяви Ебрахим Рахимпур, бивш заместник-външен министър, пред иранския вестник \"Шарг\". \r\n\r\n Иран ще \"обяви нашите права и позиции, а другата страна може да обяви посланията, които биха могли да бъдат посланието на американския президент\", каза той. \r\n\r\n Но въпреки че Япония има дългогодишни връзки с Техеран и топли отношения с Вашингтон, експертите твърдят, че Абе има малко влияние от двете страни и посредничеството може да се окаже трудно начинание за него. \r\n\r\n Пътуването от японския премиер \"е изправено пред значителни препятствия и е малко вероятно да даде резултати\", каза Тобиас Харис, анализатор в консултантската група Tенео, в коментар за посещението. \r\n\r\n \"Макар Япония да има добри отношения с държавите от двете страни, тези отношения не винаги се превръщат във влияние\", добави той. \r\n \n\t\t\t\t\t\t", "date": "2019.06.10", "title": "Японският премиер отива в Техеран и като посредник между Иран и САЩ"}
{"url": "http://www.bnews.bg/article/261560-intercontinental_sofia_pobeditel_v_svetovnite_nagradi_za_turizam_2019", "text": "\n InterContinentalSofia е победител в най-престижния международен конкурс за туризъм World Travel Awards 2019. Само година след отварянето си,иконата на съвременния лукс в България – InterContinentalSofia, грабна приза вдве от категориите – „Водещ хотел в България“ и „Водещ нов хотел в Европа“ за 2019. \r\n\r\n Част от международната луксозна марка хотели InterContinental® Hotels&Resorts, InterContinentalSofia бързо се превърна в лидер на българския пазар и се утвърди като еталон за лукс. Това се вижда и във впечатляващите резултати за последните 12 месеца по отношение на рейтинг и мнения на гости: според един от критериите на веригата за оценка на качеството – GuestHeartBeat, цялостното впечатление на гостите за 2019 г. не е падало под 93%, с тенденция да бъде в Топ 3 за бранда в Европа. В допълнение, хотелът спечели Сертификатът за отличие на TripAdvisor за 2019 и през целия период на дейност запази своя рейтинг в онлайн платформите за резервации над впечатляващите 9 точки. \r\n\r\n В края на 2018, InterContinentalSofia стана член на ексклузивната програма FineHotelsandResorts, представяща водещите хотели от този ранг и привличащаопитни пътешественици от цял свят. Още от нейното въвеждане, програмата е изключително успешна за хотела поради привилегиите, които носи на гостите, като настаняване в по-висок клас стая, късно напускане, закуска, вечеря или обяд за двама и други. \r\n\r\n Според Генералния мениджър на InterContinentalSofiaАнджело Зукала, зад впечатляващите резултати, постигнати само година след отварянето на хотела, стои вниманиетокъм всеки детайл от престоя на госта– от топлото посрещане на Рецепция, през неповторимия комфорт в стаята до незабравимото кулинарно изживяване.„Следвайки международния етикет на нашия бранд InterContinental®, ние предлагаме истинско гостоприемство на всеки гост,като преминаваме отвъд петзвездния стандарт за обслужване и добавяме лично отношение във всеки един момент. Именно това кара гостите да ни обичат!“, споделятой. \r\n\r\n InterContinentalSofiaвпечатлява местните и чуждестранни посетители със своя дискретен и елегантен интериор, уникална локация, спиращи дъха гледки и персонално обслужване. В края на миналата година,InterContinentalSofia откри своя Президентски апартамент, простиращ се на обща площот 235 кв. м., който е единствен по рода си продукт за българския пазар. Апартаментът е разположен на седмия етаж на хотела и предлага на гостите впечатляваща гледка към Витоша, изтънчен дизайн, удобства от най-висок клас, което го превърна и в предпочитан домакин за делегации, вечери в тесен кръг и медийни събития. \r\n\r\n InterContinentalSofiae част от InterContinentalHotelsGroup (IHG®) – водеща компания в хотелиерската индустрия, с повече от 400 000 служители в над 100 страни. В момента IHG® има 5656 действащи хотела в световен мащаб и 1916 в процес на изграждане. \r\n\r\n   \r\n\r\n   \r\n\r\n   \r\n\r\n   \r\n\r\n   \r\n \n\t\t\t\t\t\t", "date": "2019.06.10", "title": "InterContinental Sofia – победител в Световните награди за туризъм 2019"}
{"url": "http://www.bnews.bg/article/261574-zadarzhaha_chetirima_mazhe_prebili_patnik_v_gradski_avtobus_v_sofiya", "text": "\n Четирима мъже, които пребили пътник в автобус на Столичния градски транспорт, са задържани за 72 часа, съобщиха от прокуратурата. \r\n\r\n Сутринта в събота те запознали да вилнеят в рейс по линия 111 около спирка \"Суходол\". Когато пътник им направил забележка, те го нападнали, като му нанесли множество удари по лицето и тялото. \r\n\r\n Продължили с агресията си и при пристигането на полицейски патрул. Униформените били обект на обиди и заплахи, такива не били спестени и на шофьора на автобуса. По негов адрес четиримата се заканили с думите: \"Ти ще отнесеш всичко! Ще ви избием всичките!\". \r\n\r\n Повдигнати са им обвинения, а заради високата обществена опасност на деянието им ще се иска и постоянен арест, се уточнява в официалното съобщение. \r\n \n\t\t\t\t\t\t", "date": "2019.06.10", "title": "Задържаха четирима мъже, пребили пътник в градски автобус в София"}
{"url": "http://www.bnews.bg/article/261563-prokuraturata_iska_postoyanen_arest_za_sobstvenika_na_kuchetata_ubiytsi", "text": "\n Прокуратурата ще поиска собственикът на 5-те кучета, нахапали до смърт 39-годишен мъж край село Владо Тричков, да остане за постоянно в ареста, информира БНТ. В този час тече заседанието на съда в Своге. Съдът решава дали да остави в ареста собственика на кучетата, убили мъж във Владо Тричков \r\n\r\n Собственикът Йордан Карагьозов беше задържан в петък. Прокуратурата му повдигна обвинения за това, че не е полагал грижи за кучетата си и ги е отглеждал без надзор. \r\n\r\n Хора от селото твърдят, че три пъти са подавали жалби във връзка с агресивните животни от породата \"кане корсо\". Въпреки това Карагьозов не е взел необходимите мерки, а от общината в Своге не са го санкционирали. \r\n \n\t\t\t\t\t\t", "date": "2019.06.10", "title": "Прокуратурата иска постоянен арест за собственика на кучетата-убийци"}
{"url": "http://www.bnews.bg/article/261564-uvolnyavat_karbovski_ot_bi_ti_vi_podrobnosti", "text": "\n Би Ти Ви може и да не поднови договора на Мартин Карбовски от есента, научи Lupa.bg от хора от екипа на медията. Предаването \"Втори план\", което се излъчва всяка събота, подписва контрактите си с канала сезон за сезон. В края на юни трябва да се поднови договора за предстоящите 12 месеца, но в Би Ти Ви умували дали да не се разделят с провокативният журналист. \r\n\r\n Конкретният повод е скандала с репортажа от миналата седмица, когато Карбовски разказа историята на малкия Атила, който от години живее с майка си в Холандия. Проблемът според бащата на детето е, че майката в момента съжителства с жена. Внушението на предаването бе, че холандски гейове и лесбийки отнемат българските деца от родителите им. Репортажът предизвика буря от възмущение, а от Би Ти Ви запазиха хладнокръвно мълчание. \r\n\r\n Шефът на публицистиката в медиата Венелин Петков обаче е на мнение, че границата е прекрачена и Би Ти Ви не бива да показва предаването занапред, тъй като редовно се нарушавали етичните норми и плурализма на мнения. Същевременно \"Втори план\" е външна продукция и нюзрума на Би Ти Ви не може да окаже контрол върху съдържанието. Факт е обаче, че предаването е с много висок рейтинг. Предложението на Петков и в този часови пояс репортери на Би Ти Ви да подготвят нестандартни мини филми, по подобие на \"Ничия земя\" по Нова телевизия. \r\n\r\n Все още не е ясно какво ще е решението на Би Ти Ви. На този етап обаче надделява мнението, че Мартин Карбовски не бива повече да има предаване в канала. Отделно в телевизията се получил донос срещу журналиста, че бил нещо като консултант на телевизията на БСП, което още повече нагнетило настроенията срещу него. \r\n\r\n \"Ако махнат Карбовски, ще сбъркат. От Нова телевизия ще го лапнат веднага\", коментират в медийните среди. \r\n \n\t\t\t\t\t\t", "date": "2019.06.10", "title": "Уволняват Карбовски от Би Ти Ви? (ПОДРОБНОСТИ)"}
{"url": "http://www.bnews.bg/article/261575-osadiha_uchenik_uchastval_v_alo_izmami_za_nad_53_hil_leva", "text": "\n Районният съд във Велико Търново осъди ученик, участвал в телефонни измами за над 53 хиляди лева. Наложена му е присъда една година лишаване от свобода, която е отложена с изпитателен срок от три години, съобщиха от прокуратурата. \r\n\r\n Непълнолетният ученик е участвал в три телефонни измами, извършени от 5 до 20 септември миналата година в Арбанаси и Велико Търново. Потърпевши са три възрастни жени, които са дали на младежа общо 53 265 лева. Ученикът е бил преносвач на сумите и е работил в съучастие с двама мъже от град Левски. \r\n\r\n Пред съда младежът е признал вината си и е сключил споразумение с прокуратурата. Наказанието му не подлежи на обжалване и има последици на влязло в сила. \r\n \n\t\t\t\t\t\t", "date": "2019.06.10", "title": "Осъдиха ученик, участвал в ало измами за над 53 хил. лева"}
{"url": "http://www.bnews.bg/article/261562-v_strelcha_obyaviha_bedstveno_polozhenie", "text": "\n Бедствено положение на територията на Стрелча обяви кметът Стойно Чачов, след като пороите разрушиха канализацията на града. Това стана ясно от заповед на кмета, публикувана на сайта на общината.  \r\n\r\n Компроментирана е вододайната зона на общината. В заповедта на кмета се посочва, че трябват спешни мерки, за да не прелеят реките. \r\n\r\n Бедственото положение се обявява, след като водовземните съоръжения на реката неведнъж бяха залети и затлачени с тиня, пясък и чакъл, камъни и дървета. \r\n\r\n Многократно спира и водата към града, запасите от чиста вода в резервоарите са изчерпани и замърсени с тиня. Довеждащият водопровод също е с разрушени подпорни стени и оголени тръби. \r\n\r\n В заповедта се отбелязва, че срокът на обявеното бедствено положение е до 09:00 часа на 17 юни. \r\n \n\t\t\t\t\t\t", "date": "2019.06.10", "title": "В Стрелча обявиха бедствено положение\r\n"}
{"url": "http://www.bnews.bg/article/261558-sadyat_aptekarka_za_falshifitsirane_na_1700_dokumenta", "text": "\n Аптекарката Д.И. от Перник е дадена под съд за извършени от нея престъпления, съобщиха от Апелативна прокуратура София.Обвиняемата е започнала работа през февруари 2014 г. на длъжност „ръководител аптека, магистър-фармацевт“ в аптека в Перник. През същата година между фирмата, чийто търговски обект била ръководената от Д.И. аптека, и НЗОК е бил сключен договор за отпускане на лекарствени продукти, медицински изделия и диетични храни за специални медицински цели за домашно лечение, заплащани напълно или частично от НЗОК/РЗОК. \r\n\r\n С клаузите на договора бил установен строго определен ред, по който следвало „Изпълнителят“ да извършва възложената му дейност, да отчита продажбите, както и такъв относно плащанията от страна на НЗОК към дружеството. \r\n\r\n Според договора, аптеката трябва да въведе фиксирана средна продължителност на обработване на една рецепта и отпускане на лекарствени продукти, медицински изделия и диетични храни – 6 минути, а на тези по протокол (с утвърдена схема на лечение) – 3 минути. Броят на отчетените рецепти пред РЗОК-Перник, включително и тези по протоколи, следвало да съответства на броя обработени рецепти и протоколи съобразно работното време и броя на магистър-фармацевтите в аптеката. За неспазване на изискването за средната продължителност на обработването на рецепти (или протоколи) и отпускането на съответните продукти, изделия или диетични храни се предвиждали санкции. \r\n\r\n Наред с това имало и друго задължително условие за „Изпълнителя“ – безусловно същият бил задължен да осигури отпускането на лекарствените продукти и медицинските изделия да се извършва само в аптеката от магистър-фармацевтите, работещи в нея. \r\n\r\n В този смисъл тази дейност била забранена за извършване от лица, които заемали длъжност „помощник-фармацевт“, което съставлявало гаранция за качеството на дейността. \r\n\r\n Изискването за наличие на фиксирана средна продължителност за обработване и отпускане на медикаменти, заплащани изцяло или частично от НЗОК, довело до необходимост от наличие на по-висок брой лица на длъжност „магистър-фармацевт“, работещи по надлежно сключен трудов договор към аптеката в Перник. Това предполагало увеличаване на разходите за труд и изплащане на задължителни осигурителни вноски. \r\n\r\n От обвинителния акт става ясно, че с цел спестяване на тези разходи на аптеката, бил сключен формален трудов договор с Д.К., магистър-фармацевт, която нито е ходила на това работно място, нито получавала възнаграждение за това. Целта била да се отчете симулативно по-висок брой на реално работещи магистър-фармацевти в аптеката, за да може да се обработват в съответствие с договора по-голям брой рецепти, като същевременно се правят икономии от заплати и задължителни осигурителни вноски. \r\n\r\n Рецептурните бланки следвало да бъдат обработвани именно от назначения магистър-фармацевт Д. К., като се налагало те да бъдат и попълнени като обработени персонално от самата нея. Понеже това не било възможно, с оглед отсъствието й от работното място, обвиняемата Д.И. намислила да представя в РЗОК-Перник рецептурни бланки, обработвани от името на К. – с вписан нейният УИН, с положен неин подпис. \r\n\r\n В периода от 15 септември 2014 г. до 16 януари 2015 г. Д.И. съзнателно ползвала пред Районната здравноосигурителна каса множество неистински официални документи, които фактически били представяни чрез касиера на аптеката. \r\n\r\n В над 1700 документи обвиняемата собственоръчно имитирала подписа на Д. К., полагайки го в графата за магистър-фармацевт, в това число и на попълнените по този начин рецептурни бланки. \r\n\r\n Следва делото да продължи в съда. \r\n \n\t\t\t\t\t\t", "date": "2019.06.10", "title": "Съдят аптекарка за фалшифициране на 1700 документа!\r\n\r\n"}
{"url": "http://www.bnews.bg/article/261556-masovi_proverki_na_hoteli_i_restoranti_po_moreto", "text": "\n Комисията за защита на потребителите (КЗП) започва активни проверки в туристическите и търговските обекти в морските курорти от началото на следващия месец, съобщи председателят Димитър Маргаритов. \r\n\r\n \"Надявам се хотелиерите и ресторантьорите по Българското Черноморие да са подготвили добре своите обекти за новия летен туристически сезон. Всички предпоставки за старта му вече са налице. Ние започнахме нашите проверки първо от местата, за които в минали периоди сме установявали, че има проблем – липсвала е категоризация и е била наложена мярката „временно затваряне”, условията не са отговаряли на необходимото за рекламирания брой звезди и пр. Очаквам от средата на този месец вече всички обекти да работят пълноценно и поетапно да продължим своите проверки”, посочи Маргаритов пред Канал 3.   \r\n\r\n През целия летен сезон в туристическите обекти инспекторите ще проверяват категоризацията и гарантирането на правото на информация за видовете предоставяни услуги в съответното място – хотел, къща за гости и т.н., и за грамажите и цените в менютата на ресторантите.   \r\n\r\n Димитър Маргаритов обясни, че при осъществяването на проверките за съответствие се ползва отработен алгоритъм, който осигурява обективност – т.нар. чек листове, в които са отбелязани изискванията, на които трябва да отговаря съответният туристически обект в зависимост от степента на неговата категоризация.   \r\n\r\n „Понякога се дават препоръки за отстраняването на някои малозначителни несъответствия. По такъв начин искаме да покажем на този, който управлява съответния обект, че има начин пропускът да бъде поправен, хубаво е това да се случи, но ако не бъде изпълнено предписанието в определен срок, следва санкция. Където обаче се установят безспорни отклонения от изискванията за категоризиране, се предприемат по-нататъшни действия”, каза още той. Най-сериозното нарушение е обектът да работи без категоризация и в тези случаи се налага най-тежката мярка – „временно затваряне”. \r\n\r\n „Когато един турист отиде в такъв обект, той не може да има яснота какво да очаква и изисква от стопанисващия въпросното място за настаняване и практически не разполага с никаква защита. Най-вероятно ще претърпи неблагополучия, независимо от това, че ние ще се намесим и ще затворим този обект”, подчерта Маргаритов.   Когато пък обектът не отговаря на изискванията по закон за притежаваната от него категория, тогава няма как да бъде гарантиран очакваният от потребителите комфорт, изтъкна председателят на КЗП. \r\n\r\n „Ние, освен че налагаме санкция, уведомяваме Министерството на туризма, което като категоризиращ орган има право да намалява категорията на туристически обекти, които не изпълняват изискванията за дадения брой звезди”, добави той.  \r\n\r\n Маргаритов обобщи най-често срещаните нарушения в туризма. По думите му те са свързани с премълчана или заблуждаваща информация, която формира у потребителя погрешни впечатления за предоставената на вниманието му и приета от него оферта. „Например, посочено е, че в този туристически обект има СПА център, басейн, безплатен паркинг, стаята е оборудвана по определен начин и др. подобни, които той си преценява, че са му важни и заради тях взема уж информирано потребителско решение да отиде там, а впоследствие се оказва, че нещата не стоят точно така”, конкретизира председателят на КЗП. \r\n\r\n Той уточни обаче, че в последните години подобни примери са по-скоро рядкост. В около 10% от случаите при проверките се констатират нарушения, а жалбите относно качеството на туристическия продукт са едва 4% от всички оплаквания в КЗП на годишна база. \r\n \n\t\t\t\t\t\t", "date": "2019.06.10", "title": "Масови проверки на хотели и ресторанти по морето"}
{"url": "http://www.bnews.bg/article/261559-kpkonpi_prodalzhava_da_malchi_za_terasite_na_karakachanov", "text": "\n КПКОНПИ продължава да мълчи за терасите на Каракачанов. Припомняме, че в края на април прокуратурата обяви, че прехвърлила сигнала на Николай Бареков и Димитър Байрактаров за луксозния апартамент на Каракачанов по компетентност към КПКОНПИ. \r\n\r\n Предисторията се базира върху журналистическо разследване на журналиста Димитър Байрактаров, което показа, че за да се сдобие с луксозното си жилище семейство Каракачанови е трябвало да преживява с 213 лева на месец през 2017 г. \r\n\r\n Каракачанов е декларирал доходите на семейството си през 2018 г., а година по-късно, след като разбира, че е обект на журналистическо разследване в края на март 2019 г. подава коригираща декларация, в която включва доходи на съпругата си. \r\n\r\n Интересно как така КПКОНПИ приема тази декларация при положение, че в закона срокът за корекции е едномесечен и такава декларация е трябвало да се пусне през 2018 г. \r\n\r\n Дали проверката на КПКОНПИ ще установи колко е струвала сватбата на дъщерята на семейство Каракачанови през 2017 г. и кой е покрил сметката за нея? При всички случаи обществото и журналистите очакват публично оповестяване на резултатите от тази проверка. Припомняме, че Каракачанов е единственият от кликата на апартаментгейт, който не подаде оставка и продължава да консумира властта! \r\n \n\t\t\t\t\t\t", "date": "2019.06.10", "title": "КПКОНПИ продължава да мълчи за терасите на Каракачанов! "}
{"url": "http://www.bnews.bg/article/261555-chehiya_ne_iska_evroto_zashto_slabata_ikonomicheski_balgariya_nastoyava_da_go_prieme", "text": "\n Чехия свързва икономическия си растеж със запазването на националната валута и не планира да въвежда еврото, заяви премиерът Андрей Бабиш по време на работно посещение в Словакия. По думите му нежеланието на Чехия да премине към еврото е свързано със сериозните проблеми, които преживява Еврозоната. \r\n\r\n Според Бабиш тези трудности може да бъдат преодолени само ако Еврозоната напуснат Гърция и Италия, които не провеждат болезнените за народа, но необходими, икономически реформи. \r\n\r\n Бабиш критикува плановете за увеличаване на бюджета на ЕС, които представи Европейската комисия. Според него това не трябва да се прави в момент, когато Великобритания напуска съюза, поради което ЕС ще се лиши от значителни бюджетни постъпления. \r\n\r\n Чешкият премиер е на мнение, че финансовото бреме, което Брюксел иска да наложи на оставащите 27 страни членки, може да се отрази отрицателно на социално-икономическата ситуация в тях. \r\n\r\n И след като Чехия, която е значително по-развита икономически държава от България, нежелае влизане в еврозоната логично изниква въпросът защо ние вървим в тази посока. Правителството има ли разчети как ще се отрази преминаването към еврото на отделните отрасли в стопанството, на спестяванията, на инвестициите, на цените на стоките и услугите? \r\n\r\n Някой дава ли ни гаранция, че ще въведем еврото при сегашния курс – 2 лева за 1 евро? Защото трябва да се отчита, че този курс не отразява пазара, а е фиксиран от валутния борд, тоест поддържа се изкуствено. Нашата икономика не върви наравно с тази на страните от Еврозоната, за да е константен този курс вече 20 години (от 1999 г. насам). Тоест, за България влизането в Еврозоната няма да е болезнено единствено, ако приемем валутата по сегашния курс. Но българското правителство трябва да изисква предварителни гаранции за това, категорични са икономисти. \r\n \n\t\t\t\t\t\t", "date": "2019.06.10", "title": "Чехия не иска еврото. Защо слабата икономически България настоява да го приемe?"}
{"url": "http://www.bnews.bg/article/261557-izdirvat_snimki_na_dzhambazki_za_uchastie_v_antigey_protest", "text": "\n В социалните медии ври и кипи усилена дейност по издирването на снимки Джамбазки за участие в анти гей протест. Оказва се, че Джамбазки е гласувал в Европейския парламент за увеличаване на средствата за организиране на гей паради, а след това обикаля медиите, за да критикува мероприятията, чието финансиране е осигурил с гласуването си. \r\n\r\n Журналистът Димитър Байрактаров е публикувал във Фейсбук профила си обръщение и молба за съдействие от гражданите за предоставяне на снимки от участие на Джамбазки в антигей протести. До този момент не е публикувана нито една такава снимка. \r\n\r\n Наша проверка не откри в интернет пространството нито една такава снимка. Не успяхме да открием и нито една семейна снимка на Джамбазки с тайнствената му съпруга, от която той заяви, че имал дъщеричка. \r\n\r\n Странното е, че не открихме и документ, доказващ бащинството на Джамбазки. Сега очакваме Джамбазки да посочи в декларацията си за публичност на имуществото си подробности за имотното състояние на тайната си съпруга или жена, с която живее на семейни начала. \r\n \n\t\t\t\t\t\t", "date": "2019.06.10", "title": "Издирват снимки на Джамбазки за участие в антигей протест!\r\n"}
{"url": "http://www.bnews.bg/article/261568-shestima_zaginali_i_16_raneni_pri_tezhka_katastrofa_v_polsha", "text": "\n Шестима души са загинали, а 16 са ранени при тежка катастрофа на магистрала в Полша. \r\n\r\n Камион се е врязал в участък на задръстване близо до северозападния град Шчечин и е предизвикал възпламеняването на няколко автомобила, съобщиха от полицията и пожарната. \r\n\r\n В сблъсъка са попаднали седем превозни средства заедно с камиона. \r\n\r\n След потушаването на пожарите спасителите са открили телата на шестима души. \r\n \n\t\t\t\t\t\t", "date": "2019.06.10", "title": "Шестима загинали и 16 ранени при тежка катастрофа в Полша"}
{"url": "http://www.bnews.bg/article/261554-totalen_bg_absurd_kmet_spira_toka_na_glasuvalite_nepravilno", "text": "\n Започнала е проверка на управлението на кмета на родопското село Медени поляни Абдула Абдулах, след получен сигнал, че е продавал ток на няколко домакинства от трафопоста на кметската сграда, съобщава БНР. \r\n\r\n Хората плащали сметките си на Абдулах срещу хвърчащи ордери, без да знаят колко електроенергия са изразходвали. \r\n\r\n Семейство с болно дете сигнализира, че от дни е с изключен ток, тъй като не гласувало правилно на последните избори за Европейски парламент.  \r\n\r\n Кметът на община Сърница, част от която е с. Медени поляни, се е срещнал със семейството, което е останало без ток. \r\n\r\n \"По думите на жената не са гласували правилно и това било наказателна мярка\", каза Неби Бозов. \r\n\r\n Абдула Абдулах е отказал да разговаря с общинския кмет, както и с медиите. \r\n\r\n \"Категорично отказа да им пусне тока и си изключи телефона\", разкри Бозов и констатира: \"С мутренски методи сплашват хората.\" \r\n \n\t\t\t\t\t\t", "date": "2019.06.10", "title": "ТОТАЛЕН БГ АБСУРД! Кмет спира тока на гласувалите “неправилно” "}
{"url": "http://www.bnews.bg/article/261572-osadiha_bivshiya_shef_na_agentsiyata_po_ribarstvo", "text": "\n Специализираният наказателен съд наложи наказание от 1 година лишаване от свобода с 3-годишен изпитателен срок на бившия изпълнителен директор на Агенцията по рибарство и аквакултури Янчо Янев за длъжностно престъпление, съобщиха от пресцентъра на прокуратурата. \r\n\r\n Той е признат за виновен в това, че е нарушил задълженията си като лице, заемащо отговорно обществено положение. Издал заповед, с която включил в разпределението на допълнителната квота за улов на калкан за 2014 г. на риболовен кораб, собственост на фирма „Капитан Зет“ ЕООД, без да са налице законови предпоставки за това. Така предоставил възможност на дружеството да получи Специално разрешение за улов на калкан за 2014-2015 г., с което набавил за фирмата и друга облага - осигурил формалното покриване на критериите по Националната схема за извеждане от експлоатация на кораби от Българския черноморски риболовен флот при 100 процента обезщетяване на собственика. \r\n\r\n Факт е, че Европейският съюз поддържа строго определени квоти за улов на калкан в Черно море. За безболезненото въвеждане и поддържане на тази мярка, ЕС предоставя обезщетение под формата на безвъзмездна финансова помощ по Оперативна програма за развитие на сектор „Рибарство“ на всяко дружество, което прекрати улова на калкан и нареже на скрап специлизирания си за това кораб. 85 на сто от стойността на изведения от употреба плавателен съд собственикът получава по Оперативната програма, а останалите 15 на сто - от държавния бюджет. \r\n\r\n За да бъдат изплатени средствата, въпросният кораб трябва да отговаря на различни условия, в т.ч. поне 2 години да е имал разрешение за улов на калкан, да е излизал за риба в морето поне 15 пъти годишно и др. \r\n\r\n По същото дело служител на ИАРА в Бургас е осъден да плати глоба за това, че съставил 4 документа от името на управителя на „Капитан Зет“ ЕООД, сред които заявление за издаване на специално разрешение за улов на калкан в Черно море през 2014 г. (дни по-късно и същото заявление за 2015 г.); декларация, че дружеството няма задължения към ИАРА по влезли в сила наказателни постановления, че корабът на дружеството не е извършвал незаконен улов, няма нарушения по европейския Регламет, че е оборудван с апаратура за проследяване от от системата за наблюдение на ИАРА. \r\n\r\n Присъдата може да бъде обжалвана и протестирана пред Апелативния специализиран наказателен съд. \r\n \n\t\t\t\t\t\t", "date": "2019.06.10", "title": "Осъдиха бившия шеф на Агенцията по рибарство"}
{"url": "http://www.bnews.bg/article/261561-momichentsa_mezhdu_3_i_6_godishna_vazrast_se_podgotvyat_za_100_godishen_praznik", "text": "\n Малките принцеси на Асеновград започнаха да се подготвят за празника Каленица, който е с над 100 годишна история и се провежда само в китния родопски град. Момиченца между 1 и 6 годишна възраст чакат с трепет своите бели булченски рокли, които специално се шият за събитието. Образът на Калиницата се свързва с този на малката Богородица при нейното въвеждане в Божия храм и посвещаването й на Бог от нейните родители, когато е била на 3-годишна възраст. \r\n\r\n Народният обичай започва от двора на Етнографската къща, където момиченцата вадят оставените в менче с \"мълчана вода\" нишани (пръстени, гривни, копчета и др.) и минават за здраве под магичния билков Еньов венец.Литийното шествие преминава и през храм \"Свети Николай Чудотворец\". Там архиерейският наместник стафрофорен свещеноиконом Йордан Георгиев отслужва празнична литургия за здраве, късмет и благополучие и повежда шествие с калиниците до параклис „Св. Въведение Богородично”, изнася иконата на Светата Майка, поръсва калиниците със светена вода и шествието завършва в градския парк с музикална програма. На финала се избира най-хубавата калиничка. През годините се е случвало да се съберат над 500 момиченца, а от община Асеновград се надяват и тази година бройката им да е внушителна. \r\n\r\n Макар и променен през годините, древният празник Калиница и до днес е запазил своята уникалност и дух.Според историците, празникът води своето начало от гръцките махали на Асеновград. Калиница е гръцка дума, която в превод означава красива, млада булка. Тогава за калиничка се избирало момиченце от най-заможното семейство в квартала, като се смятало, че чрез изпълняването на обичая, благополучието на семейството ѝ ще споходи и участващите в ритуала. След изпълняването му, родителите на калиницата давали гощавка за всички. \r\n\r\n По-късно в празника навлизат българските и християнските обичаи. Образът на калиницата се обвързва с Еньовата буля и те са възприемани като Слънчови невести. Вечерта преди Еньовден, майките на калиниците носят нишани /малки амулети/ на калиница, която е изпълнила тригодишния обичай. Нишаните се слагат в менче с мълчана вода, което се оставя да пренощува в двора под звездите. На 24 юни сутринта се гадае по нишаните коя калиница какъв късмет я чака в живота и любовта и минават под венец, сплетен от 77  билки. След като получат своите наричания, малките калиници, придружени от своите свити, се отправят към параклис „Св. Въведение Богородично”, намиращ се под старата църква от XII век „Св. Йоан Предтеча”, защото там е иконата на малката Богородица. По този начин, още преди столетия, асеновградчани са слели образа на Светата Майка с обичая Калиница. На Еньовден момичетата присъствали на обличането на калиницата в дома й с бяла булчинска рокля и тръгвали с нея из града, за да носят здраве и берекет, пеейки песента за Калиницата. Не случайно малките момиченца са облечени в бяло, Асеновград е известен и като град на булчинските тоалети и днес в града са съсредоточени повечето производители на булчински рокли в България. \r\n\r\n Тази година очакваният обичай ще прерастне в целодневен празник, защото точно тогава, центърът на китния родопски град ще се превърне във феерия на красотата. Проектът “Красотата на Асеновград” съчетава в програмата си няколко от най-вълнуващите конкурси за красота в България, в които всички малки и големи “принцове и принцеси” на града и региона ще могат да се включат. Това са конкурсите Малка Мис и Мистър Асеновград и Мис Асеновград, като победителите от тях ще имат честта да представят града в националните надпревари Малка Мис и Мистър България и Мис България 2019 година. Известни изпълнители и звездни гости ще се присъединят към празника на 24 юни.  \r\n\r\n Снимки: Емилия Куюмджиева, БНР \r\n \n\t\t\t\t\t\t", "date": "2019.06.10", "title": "Момиченца между 3 и 6 годишна възраст се подготвят за 100-годишен празник\r\n\r\n "}
{"url": "http://www.bnews.bg/article/261565-tragediya_samoubi_se_izvesten_pernishki_biznesmen", "text": "\n Известният в Перник собственик на фирма за преводи и легализации Орлин Станойков се е самоубил.  60-годишният бизнесмен се е застрелял на 8 юни. Днес от 14 ч. ще бъде погребан в Пернишките гробища. \r\n\r\n Орлин Станойков е известен професионалист в работата си, перничани го познават с веселия му характер и с велосипеда, с който не се разделяше, съобщава \"Струма.бг\". Баща е на известната певица Николета Станойкова, която участва в \"Гласът на България\" и \"Х фактор\". \r\n \n\t\t\t\t\t\t", "date": "2019.06.10", "title": "ТРАГЕДИЯ: Самоуби се известен пернишки бизнесмен"}
