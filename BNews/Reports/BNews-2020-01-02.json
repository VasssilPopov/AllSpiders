{"url": "http://www.bnews.bg/article/265069-nova_studena_valna_obhvana_gartsiya", "text": "\n Нова студена вълна обхвана Гърция. Синоптиците очакват, че в четвъртък температурите в южната ни съседка ще паднат още и отново ще завали сняг на по-високите места, включително в Атика и в планините на остров Крит. \r\n\r\n Властите предупредиха, че се очаква и силен северен вятър, а на много места ще вали и дъжд. В обичайно топла Атина температурата ще падне до 2 градуса по Целзий. \r\n \n\t\t\t\t\t\t", "date": "2020.01.02", "title": "Нова студена вълна обхвана Гърция"}
{"url": "http://www.bnews.bg/article/265070-balkanite_ne_sa_gotovi_za_golyamo_zemetresenie", "text": "\n От Букурещ до София и из балканските страни поредица правителства не съумяват да обърнат внимание на рисковете за сградите при земетресение. Това констатира \"Ню Йорк таймс\" в статия със заглавие \"Уроците от албанското земетресение - Балканите не са готови за Голямо земетресение\". \r\n\r\n Земният трус от 26 ноември в Албания с магнитуд 6,4 по Рихтер причини смъртта на над 50 човека и наранявания на стотици и остави хиляди без покрив. \r\n\r\n Матей Сумбасаку, основател на Re:Rise - първата румънска НПО, специализирана в намаляване на сеизмичния риск, - който казва, че само в Букурещ има 349 високорискови постройки, които вероятно ще рухнат при силно земетресение. Голяма част от тях са в жилищни комплекси. Стотици други сгради биха получили големи повреди. \r\n\r\n \"Ню Йорк таймс\" припомня за двете опустошителни земетресения през 20-ия век в планината Вранча, Източна Румъния - през 1940 г. с магнитуд 7,4 и на 4 март 1977 г. с магнитуд 7,2. При втория земен трус се срутват над 30 високи сгради в Букурещ, загиват около 1580 човека и близо 11 хиляди са ранени. \r\n\r\n В текста на статията се припомня за земетресението в българския град Стражица през 1986 г. с магнитуд 5,7, причинило сериозни разрушения и оставило хиляди хора без дом. Цитира се експерт от софийския Университет по архитектура, строителство и геодезия (УАСГ), според когото България е може би по-добре подготвена от някои от съседите си, но опасения пораждат новопостроените сгради. \r\n\r\n Припомняме, на 30 декември земетресение с магнитуд от 4,5 степен по скалата Рихтер беше усетено на територията на България.Епицентърът на труса беше в Рила планина - на 18 км южно от Самоков, на 61 км южно от София и 38 км североизточно от Благоевград. Дълбочината на труса е 10 км. Нямаше жертви и ранени, но експертите определиха труса като изключително странен. \r\n\r\n Ден по-рано земетресение от 3,3 по Рихтер бе регистрирано и близо до Банско. Епицентърът бе на 6 километра северно от Разлог и на 85 километра южно от София с дълбочина 15 км.  \r\n \n\t\t\t\t\t\t", "date": "2020.01.02", "title": "Балканите не са готови за голямо земетресение"}
{"url": "http://www.bnews.bg/article/265071-24_smartni_sluchaya_za_godina_v_dom_za_hora_s_dementsiya_v_obshtina_suhindol", "text": "\n Изключително лоши и унизителни условия, пренаселеност, липса на грижа в Дом за пълнолетни лица с деменция в с. Горско Косово, община Сухиндол, е установила проверка на омбудсмана. \r\n\r\n Там са настанени 57 жени и мъже, при капацитет от 60. Голяма част от тях са на легло, повечето от тях са в кахексия и обездвижени. Установено е системно неглижиране на потребностите на настанените в дома лица.Един от примерите, които посочват от институцията на омбудсмана е на настанено лице с декубитални рани, които не са обработени в продължение на 4 дни поради отсъствие на медицинската сестра. \r\n\r\n Омбудсманът припомня, че през 2013 година вече е правена проверка и са отправени пепоръки, сега, през 2019 година, са отбелязани същите проблеми. Отговорни институции са МТСП и община Сухиндол. \r\n\r\n Най-притеснително обаче, според обществения защитник, е фактът, че от началото на 2019 г. до момента на проверката има 24 смъртни случая в дома. \"Като омбудсман считам, че това представлява голям процент починали от общия брой настанени лица, дори като се вземе предвид спецификата на заболяванията им\", посочва Ковачева. \r\n\r\n Омбудсманът Диана Ковачева е сезирала главния прокурор Иван Гешев с искане да бъде извършена проверка в дома. Сезирани за случая са и кметът на общината Пламен Чернев, доставчик на социалната услуга, и Министерството на труда и социалната политика. \r\n\r\n Проверката на експертите посочва: лоши санитарно-битови условия за живот за настанените и пренаселеност, недостатъчна площ в стаите спрямо броя на настанените, както и липса на лично пространство. Домът има два санитарни възела и един душ за всички лица. Коридорът на спалните помещения е отделен от административната част с решетка, която е заключена. В разговор с директора на дома той посочва, че коридорът и вратата към двора са заключени през по-голямата част от деня. Лицата, които се движат самостоятелно, излизат навън само с придружител. \r\n\r\n Екипът на омбудсмана определя условията като \"унизително отнасяне спрямо настанените, което е недопустимо\". \r\n\r\n Самите условия са предпоставка за увреждане на физическото и психично здраве на настанените лица дори и само заради това, че няма възможност за постоянно наблюдение в стаите, тъй като мониторът е в кабинета на управителя. Над леглата е имало алармени звънци, повечето от които към момента не работят. Това намалява гаранцията за сигурност на лицата и своевременната реакция на персонала. \r\n\r\n \"Системно неглижиране на потребностите на настанените в дома лица нарушава чл. 16, ал. 1 на Конвенцията против изтезания и други форми на жестоко, нечовешко или унизително отнасяне или наказание, заявява омбудсманът: \"Всяка държава - страна по конвенцията, се задължава да предотвратява на териториите под нейна юрисдикция други прояви на жестоко, нечовешко или унизително отнасяне или наказание, които не влизат в определението за изтезание, съдържащо се в чл. 1, когато те са извършени от държавен служител или друго официално действащо лице или по негово подстрекателство, или с негово явно или мълчаливо съгласие. В частност задълженията, съдържащи се в чл. 10 , 11, 12 и 13, се прилагат, като терминът \"изтезание\" се заменя с \"други форми на жестоко, нечовешко или унизително отнасяне или наказание\", пише омбудсманът до главния прокурор. \r\n \n\t\t\t\t\t\t", "date": "2020.01.02", "title": "24 смъртни случая за година в дом за хора с деменция в община Сухиндол"}
{"url": "http://www.bnews.bg/article/265073-snyag_i_snezhna_pokrivka_shte_ima_mezhdu_11_i_15_yanuari", "text": "\n През първата половина на януари средните температури в страната ще са около и над нормата, а валежите – около и под нормата. Най-ниските температури ще са между минус 10° и минус 5°, а най-високите – между 5° и 10°. \r\n\r\n Утре ще е предимно слънчево, с повече облаци преди обяд над Източна България. Вятърът от север-северозапад ще отслабне и температурите ще се повишат. Максималните ще са между 5 и 10 градуса. \r\n\r\n В събота облачността ще се увеличи и в неделя и понеделник се очакват слаби превалявания от сняг. С умерен и временно силен северен вятър ще нахлува студен въздух и температурите пак ще се понижат. \r\n\r\n В понеделник максималните ще са между минус 1° и плюс 4°. През следващите дни до края на десетдневието времето ще е относително спокойно и вероятността за валежи е малка. Сутрин ще е студено, но дневните температури ще се повишат. \r\n\r\n В периода 11-15 януари ще вали сняг и ще се образува снежна покривка. \r\n \n\t\t\t\t\t\t", "date": "2020.01.02", "title": "Сняг и снежна покривка ще има между 11 и 15 януари"}
{"url": "http://www.bnews.bg/article/265074-kartina_na_pablo_pikaso_beshe_razkasana_v_galeriya_v_london", "text": "\n Посетител на галерията „Тейт модърн“ в Лондон беше арестуван и обвинен, след като вандализира картина на Пабло Пикасо, пише Би Би Си. \r\n\r\n „Бюст на жена“ е оценена на над 20 млн. евро. \r\n\r\n В момента картината е свалена от стените на галерията след вандалския акт. По първоначални данни тя е била разкъсана от посетителя – 20-годишен мъж от Лондон. \r\n\r\n Мъжът все още е в ареста, като му беше отказано пускане под гаранция. \r\n\r\n От „Тейт модърн“ не дават повече подробности за състоянието на шедьовъра, който в момента се поправя от реставратори. \r\n\r\n „Бюст на жена“ е нарисувана през 1944 г. и според експерти представлява портрет на любовницата на Пикасо Дора Маар. \r\n \n\t\t\t\t\t\t", "date": "2020.01.02", "title": "Картина на Пабло Пикасо беше разкъсана в галерия в Лондон"}
{"url": "http://www.bnews.bg/article/265054-24_oblasti_plashtat_po_skapa_voda_ot_dnes", "text": "\n По-скъпа от днес е водата в в 24 от 28-те области на страната. \r\n\r\n Увеличението варира между 0,5 и близо 10%, а новите цени бяха одобрени от Комисията за енергийно и водно регулиране (КЕВР) през последната седмица от миналата година. \r\n\r\n В Кърджали скокът е най-сериозен - близо 10%. С около 7% се повишава цената за кубик в София, Видин и Русе. Около 0,5% е поскъпването в Пловдив. \r\n\r\n Цените от 01.01.2020 г. (за един кубичен метър (m3), с ДДС): \r\n\r\n 1. София-град - 2,76 лв. \r\n\r\n 2. Смолян - 2,63 лв. \r\n\r\n 3. Варна - 3,21 лв. \r\n\r\n 4. Пловдив - 2,23 лв. \r\n\r\n 5. Силистра - 3,47 лв. \r\n\r\n 6. Кърджали - 2,62 лв. \r\n\r\n 7. Русе - 3,16 лв. \r\n\r\n 8. Перник - 2,42 лв. \r\n\r\n 9. Монтана - 3,11 лв. \r\n\r\n 10. Шумен - 3,54 лв. \r\n\r\n 11. Сливен - 2,77 лв. \r\n\r\n 12. Бургас - 3,08 лв. \r\n\r\n 13. Ямбол - 3,03 лв. \r\n\r\n 14. Враца - 3,27 лв. \r\n\r\n 15. Добрич - 3,46 лв. \r\n\r\n 16. Видин - 3,06 лв. \r\n\r\n 17. Велико Търново - 2,55 лв. \r\n\r\n 18. Габрово - 2,71 лв. \r\n\r\n 19. Плевен - 2,88 лв. \r\n\r\n 20. Благоевград - 2,35 лв. \r\n\r\n 21. Стара Загора - 3,01 лв. \r\n\r\n 22. Ловеч - 3,17 лв. \r\n\r\n 23. Разград - 3,68 лв. \r\n\r\n 24. София област - 2,64 лв. \r\n \n\t\t\t\t\t\t", "date": "2020.01.02", "title": "24 области плащат по-скъпа вода от днес"}
{"url": "http://www.bnews.bg/article/265064-na_2_yanuari_chestvame_silvestrovden", "text": "\n Православната църква отбелязва на 2 януари Свети Силвестър. Този празник се нарича още Карамановден, Волски празник, Риначовден, Силвестри, Силвестровден. \r\n\r\n Обичаят на празника има очистителен характер и е свързан с чистене, ринене на тора от оборите, който не е изхвърлян от Коледа. В нощта срещу празника момците, които са коледували, организирани в дружини по няколко души, обикалят домовете, в които има едър впрегателен добитък. \r\n\r\n В Западните Родопи наричат деня Сполезов и гледат кой пръв ще влезе в къщата. Гостът трябва да е добър и заможен човек, за да бъде и годината, която идва добра и заможна. Не се слагат свинско месо и сланина, за да бъдат здрави животните. \r\n\r\n Имен ден празнуват Силвестър, Силвия, Силвана, Серафим, Гopан, Гopица. \r\n \n\t\t\t\t\t\t", "date": "2020.01.02", "title": "На 2 януари честваме Силвестровден"}
{"url": "http://www.bnews.bg/article/265068-kmetat_na_nesebar_poema_upravlenieto_na_obshtinata", "text": "\n В първия работен ден от новата година кметът на Несебър Николай Димитров поема управлението на общината. Той влезе в сградата на общинат малко след 8 ч., но отказа коментар. \r\n\r\n До тази развръзка се стигна, след като той беше освободен от ареста под парична гаранция. Димитров се е прибрал при семейството си миналия петък – 29 декември. \r\n\r\n Градоначалникът се закле за четвърти път като кмет на Несебър с белезници и под конвой на 11 ноември. \r\n\r\n Малко преди изборите той бе задържан, а специализираната прокуратура му повдигна обвинение за ръководител на организирана престъпна група за купуване на гласове. \r\n \n\t\t\t\t\t\t", "date": "2020.01.02", "title": "Кметът на Несебър поема управлението на общината"}
{"url": "http://www.bnews.bg/article/265065-hilyadi_hora_byagat_ot_golemite_gorski_pozhari_v_avstraliya", "text": "\n Австралийският щат Нов Южен Уелс преживява най-мащабната евакуация в своята история. Причината – очакващото се влошаване на горските пожари, обхванали югоизточните части на страната. \r\n\r\n Хиляди автомобили, напускащи района, са задръстили магистралите към Сидни и Канбера. Много от бягащите са туристи, прекъснали преждевременно ваканцията си. \r\n\r\n Огромни опашки се извиват по бензиностанциите, където за зареждане се чака най-малко час. В същото време военен кораб пристигна край град Малакута, щата Виктория, за да евакуира хиляди хора, блокирани на морския бряг. \r\n\r\n В навечерието на Нова година те бяха принудени да потърсят спасение от огнената стихия на плажа. Броят на жертвите достигна 15 души, десетки други са в неизвестност. \r\n \n\t\t\t\t\t\t", "date": "2020.01.02", "title": "Хиляди хора бягат от големите горски пожари в Австралия"}
{"url": "http://www.bnews.bg/article/265066-holandiya_ofitsialno_smeni_imeto_si_na_niderlandiya", "text": "\n Oт 1 януари 2020 името Холандия /Holland/, официално престава да съществува като обозначение на държавата Нидерландия. Това съобщиха местните власти, цитирани от БГНЕС. \r\n\r\n От началото на годината институциите, местните власти, университетите, частните компании и медиите трябва да използват името \"Нидерландия\". Правителството вярва, че тази мярка ще позволи на страната да се отърве от имиджа си на място, свързано с наркотици и проституция. \r\n\r\n Властите на страната смятат, че това решение ще преразпредели туристическия поток, тъй като днес повечето туристи посещават именно исторически старата Холандия - Амстердам и Хага - и тези градове не могат да се справят с огромния приток на посетители. \r\n\r\n Реформата за смяната на името на страната ще струва на бюджета на кралството 200 хиляди евро. По-рано стана известно, че властите в Амстердам искат да премахнат употребата и на названието „Квартал на червените фенери“. Обичайното име напълно ще изчезне от градските знаци - то ще бъде заменено с историческото име на квартала „De Wallen“. \r\n\r\n Националният съвет за туризъм от своя страна се надява туристите да започнат да посещават нови и по-нестандартни дестинации в Нидерландия. \r\n \n\t\t\t\t\t\t", "date": "2020.01.02", "title": "Холандия официално смени името си на Нидерландия"}
{"url": "http://www.bnews.bg/article/265077-barekov_s_razoblichavasht_psevdopatriotichnoto_pravitelstvo_komentar", "text": "\n   \r\n\r\n На вниманието на всички излъгани от псевдопатриотичното правителство пенсионери и трудещи се! \r\n\r\n \r\n1. Минималната пенсия вместо 300, както ви излъгаха, ще стане 250 лева, но не от януари, а след още половин година - от 1 юли. Якооо, нали? Стискайте зъби, ама не много, за да не ги счупите от яд, ще разберете защо. \r\n\r\n \r\n2. Минималната заплата става от вчера 610 лева, но в най-бедната държава в Западна Европа Португалия от Нова година е 650 евро, тоест 1300 лева! Якооо, нали?! \r\n\r\n \r\n3. Шест години след като ББЦ и аз дадохме идеята за безплатни нови зъби за всички над 40 годишна възраст - патреотите от тази година ще ви ги дадат, но само за хората над 65 години и няма да са .....безплатни, защото ще плащате на зъботехниците изработката - от 100-200 лева нагоре! Якооо, нали!? \r\n\r\n \r\nИма ли още гладни наивници, които да вярват на шопари в България? Има, има..., че иначе кой ще гласува за шопарите да са министри и депутати. \r\n\r\n \r\n\r\n   \r\n \n\t\t\t\t\t\t", "date": "2020.01.02", "title": "Бареков с разобличаващ псевдопатриотичното правителство коментар!"}
{"url": "http://www.bnews.bg/article/265076-karakachanov_oborudva_armiyata_za_yadrena_voyna", "text": "\n След като на връх новата 2020 година военния министър Красимир Каракачанов поръча обувки за войниците на баснословни цени, сега се оказва, че е открил обществена поръчка за доставка на материални средства и изделия за ядрена, химическа и биологическа защита. Поръчката можете да разгледате на този линк:   Крайния срок за доставката на изделията е 2022 година,а общата стойност на поръчката е над 4 милиона лева. По всичко личи, че Каракачанов или готви армията за ядрена война или готви сметката си за тлъсти комисиони! Ние залагаме на второто, но кой знае? \r\n \n\t\t\t\t\t\t", "date": "2020.01.02", "title": "Каракачанов оборудва армията за ядрена война!"}
{"url": "http://www.bnews.bg/article/265072-kitay_nalya_svezhi_pari_v_ikonomikata", "text": "\n Централната банка на Китай налива пари в икономиката на страната, за да осигури по-голяма ликвидност в опит да предотврати забавяне на растежа през 2020 г., пише \"Гардиън\". \r\n\r\n Народната банка на Китай позволява на банките да държат по-малко капитал в резерв, освобождавайки 800 милиарда юана (87 милиарда британски лири) свежи пари за отпускане на заеми. Банката ще намали коефициента на задължителните резерви (RRR) с 50 базисни пункта до 12,5 на сто от 6 януари. \r\n\r\n Банката намали RRR на три пъти през 2019 г., след като Пекин се опита да защити компаниите, засегнати от търговската война между САЩ и Китай. Въпреки тези усилия през 2019 г. Китай отчете най-слабия икономически растеж за последните 30 г. \r\n\r\n Народната банка на Китай коментира, че последното намаляване на коефициента на задължителните резерви означава \"допълнителна подкрепа за развитието на реалната икономика и намаляване на реалните финансови разходи\". \r\n \n\t\t\t\t\t\t", "date": "2020.01.02", "title": "Китай наля свежи пари в икономиката"}
{"url": "http://www.bnews.bg/article/265075-kevork_kevorkyan_badete", "text": "\n БЪДЕТЕ! \r\nБЛАГОДАРНОСТИ \r\nЕдна дама ме упрекна тия дни тук, в страницата ми, че съм черноглед, не виждам доброто, по празниците хората хуквали към Гърция от благоденствие, магазините едва затворили по Коледа и пр. – направо ми се видя готова за областен управител на Перник. \r\nРеших да видя, как изглежда, все пак – и налетях на една свиня! \r\nДамата сложила в профила си снимка на свинска зурла – от страх направо да си признаеш, че сме държавата на непрекъснатия цъфтеж. \r\n\r\n Ако сте спрели да се смеете, да продължим напред. \r\nПо-горе написах „страницата МИ“ – но със същото основание мога да кажа и „страницата НИ“. \r\nНе Ви лаская предновогодишно – винаги така съм мислел: и по-рано, когато правех най-могъщата телевизионна програма, и сега, когато списвам тази страница. \r\n\r\n Винаги съм приемал зрителите/читателите като съавтори – с изключение на свинските глави, разбира се. \r\nОтнасял съм се с любопитство и с уважение към мнението на всеки от тях – стига да е разумно и коректно. \r\nПубликата изглежда е усещала това. Трябва да знаете, че едно от най-ценните ми достояния са стотиците хиляди / 485 000 подписи, които получих в своя подкрепа през смутната 1989-а година. Още ги пазя. \r\n\r\n Спокойно мога да кажа, че пак сме свършили нелоша работа. \r\nРезултатите сами го доказват – виждате ги на снимката горе. \r\n\r\n Още нещо. С вашето участие тук се създава една много ценна картина/социология на днешна България – за онези, които се интересуват от това. \r\n\r\n Благодаря Ви! \r\nПожелавам Ви една, колкото е възможно, СВЕТЛА ГОДИНА! \r\nБЪДЕТЕ! \r\n\r\n \r\n\r\n   \r\n \n\t\t\t\t\t\t", "date": "2020.01.02", "title": "Кеворк Кеворкян: БЪДЕТЕ! "}
