{"url": "http://www.bnews.bg/article/259599-nova_sabota_na_nedovolstvo_na_zhaltite_zhiletki", "text": "\n За 22-ра поредна събота – активистите от движението „жълти жилетки“ излязоха по улиците на Париж и по-големите градове във Франция, съобщават „Франс 24“ и БГНЕС. Исканията на протестиращите не са се променили – оставка за президента Еманюел Макрон и по-добър начин на живот за обикновените граждани. \r\n\r\n Няколко хиляди демонстранти се събраха в Тулуза, който се превърна в „столицата“ на тазседмичните протести – първите след влизането в сила в четвъртък на закона за борба с масовите безредици. Съобщава се и за няколко арестувани демонстранти, без да се уточнява техният брой. \r\n\r\n Няколко стотин души все пак се събраха в ранния следобед и в Париж, където централният булевард „Шанз Елизе“ продължава да е забранен за демонстрации и се наблюдава засилено полицейско присъствие. Протестиращи излязоха и по улиците на Марсилия, Гренобъл и Лил. \r\n\r\n В социалните медии „жълтите жилетки“ в Тулуза призоваха да се запази недоволството срещу „Макрон и неговият свят“ и да „покажем, че всичко просто тепърва започва след резултатите от големия дебат“. \r\n\r\n В понеделник премиерът Едуар Филип представи първоначалните заключения от мащабните, продължили почти три месеца публични консултации, станали известни като „Големия дебат“. Президентът Еманюел Макрон поде инициативата през януари в отговор на нестихващите протести на „жълтите жилетки“ с намерението да „трансформира насилието в решения“. \r\n\r\n Новият закон за борба с масовите безредици, който първоначално беше променен по настояване на Конституционния съвет на страната, преди да влезе в сила беше заклеймен и от редица организации, обявили го за незаконен и определили го като „опит, някои хора да си измият лицето по време на демонстрациите“. \r\n\r\n Миналата седмица протестите привлякоха 22 300 души по улиците на Франция, сочат данните на вътрешното министерство. Това е най-малкият брой хора от началото на недоволството в средата на ноември мината година. \r\n\r\n Очаква се обаче масова демонстрация на „жълтите жилетки“, насрочена за 20 април, когато президентът Еманюел Макрон ще представи в реч заключенията от „Големия дебат“.  \r\n \n\t\t\t\t\t\t", "date": "2019.04.13", "title": "Нова събота на недоволство на \"жълтите жилетки\""}
{"url": "http://www.bnews.bg/article/259588-predi_velikden_tarashat_koshari_otmakvat_agneta", "text": "\n В Гоцеделчевската полиция е получен сигнал и за кражба на 10 овце и 2 агнета от овчарник в с. Огняново, общ. Гърмен. \r\n\r\n Работата за откриване на извършителите на престъпленията продължава. По случаите са образувани досъдебни производства. \r\n\r\n В Гоцеделчевската полиция е получен сигнал и за кражба на 10 овце и 2 агнета от овчарник в с. Огняново, общ. Гърмен. \r\n\r\n Работата за откриване на извършителите на престъпленията продължава. По случаите са образувани досъдебни производства. \r\n \n\t\t\t\t\t\t", "date": "2019.04.13", "title": "Преди Великден: Тарашат кошари, отмъкват агнета"}
{"url": "http://www.bnews.bg/article/259592-ispaniya_arestuva_bivsh_shpionin_na_ugo_chaves", "text": "\n\r\nИспанските власти задържаха бивш шпионин на Уго Чавес, съобщава \"Франс прес\". \r\n\r\nГенерал Уго Карвахал - бивш директор на военните служби по време на режима на предишния президент на Венецуела, е бил арестуван в Мадрид по искане на САЩ, където се издирва за трафик на наркотици. \r\n\r\nПо информация на испанската полиция военният служител е бил задържан около 03.30 часа местно време. \r\n\r\nПрез 2014 г. Карвахал отново беше задържан за няколко дни заради настояване от страна на Съединените щати, но по-късно беше освободен и се завърна във Венецуела. \r\n\r\nПрез февруари тази година бившият разузнавач на Чавес обяви в Туитър, че след шест години управление на Николас Мадуро действителността във Венецуела е \"катастрофална\" и призна за легитимен президент опозиционния лидер Хуан Гуайдо. Той дори призова високопоставените военни да изоставят Мадуро. \r\n\r\n\"От вас зависи, братя по оръжие, по какъв начин ще завърши всичко това. Не се съмнявайте, че това е правилната страна на историята\", обяви той в социалната мрежа. \r\n\r\nЗаради изказването му Мадуро го изключи от въоръжените сили на Венецуела и го лиши от военния му чин.  \n\t\t\t\t\t\t", "date": "2019.04.13", "title": "Испания арестува бивш шпионин на Уго Чавес"}
{"url": "http://www.bnews.bg/article/259596-sportnite_ministri_na_balkanite_reshavat_evro_2028_ili_mondial_2030", "text": "\n Спортните министри на България, Гърция, Румъния и Сърбия се събраха на поредна среща, този път в Солун. Поводът беше общата кандидатура на страните за домакинство на европейското първенство по футбол през 2028 или световното първенство през 2030 г. \r\n\r\n Българският министър на младежта и спорта Красен Кралев, министърът на младежта и спорта на Сърбия Ваня Удовичич, заместник-министърът на културата и спорта на Гърция Йоргос Василиадис и министърът на младежта и спорта на Румъния Богдан Константин Матей бяха придружени и от представители на футболните федерации на страните. Президентът на БФС Борислав Михайлов беше родният представител в Солун. \r\n\r\n За първи път беше подписан и официален документ - Меморандум за разбирателство, който поставя началото на сътрудничеството и на инициативен комитет за общо домакинство на един от двата големи футболни форума. Министър Кралев предложи до края на 2019 г. да бъде решено дали страните ще кандидатстват за световно или европейско първенство. \r\n\r\n \"Вярвам, че обществото успя да приеме идеята за обща кандидатура за престижен спортен форум, защото това е шанс да направим нещо добро за Балканите, нещо историческо - което ще помогне изключително много за развитието на региона\", заяви Красен Кралев. \r\n\r\n За момента България клони по-скоро към предложение за домакинство на европейско първенство, тъй като изискванията за инфраструктурата са по-лесно постижими. Около 70% от подготовката е свързана с построяването на нови съоръжения, като още при първите срещи беше обявено, че страната ни трябва да разполага с 4 стадиона. Това означава построяването или реконструирането на съоръжения.  \r\n\r\n Министърът обяви, че в момента не може да се каже в кои градове ще бъдат построени стадионите. \r\n\r\n \"Пловдив може да е много футболен град, но ако двата клуба не искат да играят на един стадион няма смисъл правим такъв. За 3-4 дербита на година не си заслужава. Всичко зависи от местната власт, дали тя го иска и ще го ползва\", заяви той. \r\n\r\n Следващата среща на министрите и представителите на футболните федерации ще е през юни в Румъния. \r\n \n\t\t\t\t\t\t", "date": "2019.04.13", "title": "Спортните министри на Балканите решават: Евро 2028 или Мондиал 2030?"}
{"url": "http://www.bnews.bg/article/259593-mnogo_romski_semeystva_napusnali_vremenno_gabrovo", "text": "\n\r\nГоляма част от ромските семейства временно напуснаха Габрово, а вече втори ден почти няма ромски деца в училищата. Това информираха от Център \"Амалипе\" в писмо до медиите.\r\n \r\nЖандармерията е разположена в близост до местата с ромски къщи, но полицията \"показва по-скоро безсилие, настоявайки повече габровски роми да прекарат следващите дни при роднини в други общини\", пише в съобщението. \r\n\r\n\r\nНапрежението и несигурността сред останалите в града роми били изключително силни, особено на фона на очаквания довечера протест. \r\n\r\nОчаквало се на протеста да присъстват футболни фенове от Пловдив. \r\n\r\nПротестът тази вечер щял да бъде най-голям. \r\n\r\nПрипомняме, снощи за трета поредна вечер жители на града излязоха на улицата, провокирани от нападението на трима роми над продавач в магазин. \r\n\r\nНапрежението в Габрово ескалира, след като на 7 април трима роми пребиха продавач в денонощен магазин за забележка. \r\n\r\nПолицията задържа отговорните, но малко след това те бяха освободени. Това предизвика сериозно напрежение в областния град - стотици жители излязоха на протест на 10 април и дори се опитаха да нахлуят в сградата на местното следствие. \r\n\r\nПо този повод на 11 април военният министър Красимир Каракачанов свика извънредна среща в МС, на която увери, че ситуацията е овладяна. \r\n\r\nМалко след това стана ясно и че тримата роми остават в ареста за постоянно. Спрямо тях са повдигнати обвинения за побой и нанасяне на лека телесна повреда. \r\n\r\nНезависимо от това се състоя и втори протест, на който се събраха хиляди недоволстващи. Стигна се до сблъсъци и ранени граждани. В размириците пострадаха оператор, репортер и полицай. \r\n\r\nТака се стигна и до подаването на оставка от страна на шефа на полицията в града по искане на премиера Бойко Борисов.  \n\t\t\t\t\t\t", "date": "2019.04.13", "title": "Много ромски семейства напуснали временно Габрово"}
{"url": "http://www.bnews.bg/article/259591-barekov_izrigna_ako_yoncheva_mareshki_i_simeonov_badat_izprateni_v_ep_za_parvi_pat_balgariya_shte_ima_trima_evrodeputati_s_povdignati_obvineniya_ot_prokuraturata_chiyto_imunitet_shte_bade_svalen_tova_shte_bade_izklyuchitelna_izlagatsiya_za_balgariya", "text": "\n В условия на тотална цензура и медийно затъмнение Николай Бареков и Димитър Байрактаров регистрираха в ЦИК партия \"Презареди България\" за участие в предстоящите евроизбори. Това съобщи днес официално самият Николай Бареков в предаването \"Бареков и Байрактаров без цензура\", което се излъчва всяка събота от 10:30ч. на живо по телевизия \"Евроком\". \r\n\r\n \"Презареди България\" е първата призната консервативна партия от Алианса на европейските консерватори и реформисти. Партията отива на евроизбори с идеята да бъде алтернатива на всички други партии и на статуквото, сподели Бареков. \r\n\r\n \"Движение 'Презареди България' като 'България без цензура' беше жертва на тоталния геноцид на ГЕРБ и ДПС. Срещу нас бяха впрегнати всички репресивни органи на държавата, партията беше разпадната и разбита в предишното народно събрание. Буквално бе накупена от олигарха Ковачки, зад когото стои ДПС.\", припомни евродепутатът. \r\n\r\n Бареков бе единственият, който не се продаде на ГЕРБ и ДПС и не се превърна в слуга на статуквото, както Веселин Марешки и псевдо Патриотите.  \r\n\r\n \"Хората гледат с отвращение на политическите субекти. За първи път България стига до ситуацията от 2000-ната година, когато двете големи партии имаха 30% от гласуващите и в момента БСП и ГЕРБ са се докарали до това положение.\", коментира лидерът на \"Презареди България\". \r\n\r\n Бареков сподели мнение, че \"Апартаментгейт\" унищожи партия ГЕРБ. Според него, Борисов е направил фундаментална грешка, че в тази ситуация трябва да играе за излизане от властта, а вместо това той на всяка цена се опитва да се задържи, разчитайки на Цветанов. \r\n\r\n Бареков бе категоричен, че при това управление на ГЕРБ и псевдо Патриотите, пари от ЕК вече няма да бъдат отпускани за България, защото \"Апартаментгейт\" показа на цяла Европа, че всъщност българските политици крадат и забогатяват и от европейските фондове. \r\n\r\n БиНюз припомня, че Николай Бареков беше единственият български евродепутат, който за разлика от останалите 16 други евродепутати изцяло, категорично и последователно работеше за интересите на българите в ЕС. \r\n\r\n Само един евродепутат се изказа три пъти пред пълни трибуни в ЕП и това беше Николай Бареков. Амбициите на Ангел Джамбазки да се представи пред народа като деен евродепутат са напълно безпочвени и неподплатени с факти. \r\n\r\n \"Последователно защитих проекта 'Мобилност' и се обърнах към българската олигархия, към българските политици 2016 година, че ако те не преосмислят отношението си към хората на наемния труд, този пакет с чиста съвест ще бъде приет от европейските депутати.\", уточни Бареков. \r\n\r\n Над 100 000 български шофьори разчитат на гласа на Бареков, а не на тези 16 придатъка на олигархията в ЕП. В този ред на мисли, Николай Бареков е длъжен лично или чрез представител на своята партия на се върне в ЕП и да довърши тази битка. \r\n\r\n Евродепутатът изтъкна факта, че всички български телевизии, като бТВ, БНТ и Нова каниха по четирима български евродепутати и всички бяха на едно мнение по темата за пакета \"Мобилност\". Единственият, който бе с различна позиция, а именно Николай Бареков не беше поканен нито веднъж. \r\n\r\n Евродепутатът вече обясни, че е недопустимо в 21 век шофьорите да прекарват около 11 месеца годишно, затворени в кабина на камион, без да имат възможност за поддържане на лична хигиена дори.  \r\n\r\n Както стана ясно, във вътрешното законодателство на редица европейски държави фигурира закон, който забранява спането на шофьорите в кабината, а глобите за нарушението му са изключително солени. \r\n\r\n И най важното: българските шофьори са осигурявани на минимална работна заплата, въпреки тежките и нечовешки условия, в които са принудени да извършват служебните си задължения. \r\n\r\n Основните искания в програмата на \"Презареди България\" са: \r\n\r\n С действията си като български евродепутат и консерватор, Бареков е гарантирал, че изпълнява тази програма! Мото на програмата на \"Презареди България\": ДОХОДИ, ДОХОДИ, ДОХОДИ! Цел - запазване на нацията и връщането на 3 милиона българи, избягали от бедност и липса на перспективи в чужбина! \r\n\r\n Евродепутатът сподели, че едно от основните искания от тяхна страна ще бъде незабавно повишаване доходите на българските граждани с 50%, чрез инструмента на европейските институции и чрез инструмента на българската политика. \r\n\r\n През 2014 година \"ББЦ\" излезе в мотото \"Българите заслужават повече\". Партията имаше изключително социална програма, ориентирана към българския народ. След това те бяха разбити, въпреки изкараните половин милион гласа и тази програма бе открадната от ВМРО и ГЕРБ. \r\n\r\n \"Ако Елена Йончева, Веселин Марешки и Валери Симеонов бъдат избрани за евродепутати, за първи път България ще има трима европейски депутати с повдигнати обвинения от Прокуратурата, чийто имунитет ще бъде свален.\", коментира Бареков. Ясно е, че това ще бъде изключителна излагация за България и за българските избиратели. \r\n\r\n БиНюз припомня, че казусът около Йончева е изцяло свързан с пране на пари, което е огромно престъпление по целия свят. Марешки е обвинен в рекет и побой. Валери Симеонов и Каракачанов са в непрестанна издънка.  \r\n\r\n Най- голям отзвук в Европа преди \"Апартаментгейт\" имаше продажбата на български паспорти, в основата на което бяха Каракачанов, Ангел Джамбазки и Валери Симеонов.  \r\n\r\n Евродепутатът опроверга и твърденията на Валери Симеонов.  \r\n\r\n „Той твърди, че ме е осъдил и че многократно е бил проверяван – осъди ме заради една квалификация, която ползвах по негов адрес, но никога не е бил обект на проверка от Прокуратурата, уточни лидерът на ББЦ. \r\n\r\n Бареков коментира и напрежението в Габрово, предизвикано от агресивни цигани, които нападнаха и пребиха продавач в магазин. \r\n\r\n \"Проблемът е съсредоточен върху това, че цялата тази циганизация на българското общество стана възможна, благодарение на партиите във властта. Те са тези, които откраднаха парите за циганската интеграция и тези, които носят отговорност за това, че когато един циганин отиде в Европа, той се интегрира много по- бързо в тяхната система. Ако Каракачанов и Джамбазки се бяха появили в Габрово, щяха да бъдат разкъсани от хората!\", констатира евродепутатът. \r\n\r\n   \r\n\r\n   \r\n\r\n   \r\n\r\n   \r\n\r\n   \r\n\r\n   \r\n\r\n   \r\n\r\n   \r\n\r\n   \r\n\r\n   \r\n \n\t\t\t\t\t\t", "date": "2019.04.13", "title": "Бареков изригна: Ако Йончева, Марешки и  Симеонов бъдат изпратени в ЕП, за първи път България ще има трима евродепутати с повдигнати обвинения от Прокуратурата, чийто имунитет ще бъде свален! Това ще бъде изключителна излагация за България!"}
{"url": "http://www.bnews.bg/article/259589-nad_70_britanski_deputati_poiskaha_asandzh_da_bade_ekstradiran_v_shvetsiya", "text": "\n   \r\n\r\n Основателят на \"Уикилийкс\" бе арестуван в четвъртък сутринта в посолството на Еквадор в Лондон \r\n\r\n Над 70 британски депутати подписаха писмо, в което настояват правителството да направи всичко по силите си, за да позволи Джулиан Асандж да бъде екстрадиран в Швеция, ако шведските власти поискат това, предаде АФП, цитирана от БТА. \r\n\r\n Основателят на \"Уикилийкс\" бе арестуван в четвъртък сутринта в посолството на Еквадор в Лондон, където той намери убежище преди 7 години, за да избегне британска заповед за арест по обвинения в изнасилване и сексуално посегателство в Швеция, които той продължава да отхвърля. Това дело бе прекратено, но обвинителката му иска да бъде гледано отново. \r\n \n\t\t\t\t\t\t", "date": "2019.04.13", "title": "Над 70 британски депутати поискаха Асандж да бъде екстрадиран в Швеция"}
{"url": "http://www.bnews.bg/article/259598-tramp_reagira_polozhitelno_na_gotovnostta_na_kim_chen_un_za_treta_sreshta", "text": "\n Президентът на САЩ Доналд Тръмп реагира днес позитивно на готовността на севернокорейския лидер Ким Чен-ун да се срещнат за трети път, предаде Асошиейтед прес. Той се съгласи с оценката на Ким, че личните им отношения са добри и също изрази желание за нова среща. \r\n\r\n \"Съгласен съм с Ким Чен-ун, че личните ни отношения остават много добри, може би \"отлични\" е още по-точното определение, както и че би било добре да има трета среща на върха, за да можем напълно да разберем какво отстоява всеки от нас\", написа Тръмп в Туитър и добави, че с нетърпение очаква деня, в който ядрените оръжия на КНДР и санкциите срещу нея ще могат да бъдат премахнати. \r\n\r\n В реч пред пред парламента на КНДР Ким хвърли вината за провала на срещата си с Тръмп през февруари на едностранните искания, които по думите му били отправили САЩ. \r\n\r\n Но каза, че личните му отношения с американския президент остават добри и той е отворен за идеята за трета среща на високо равнище, ако до края на годината САЩ предложат взаимноприемливи условия за споразумение. \r\n \n\t\t\t\t\t\t", "date": "2019.04.13", "title": "Тръмп реагира положително на готовността на Ким Чен-ун за трета среща"}
{"url": "http://www.bnews.bg/article/259597-prokuratura_poiska_postoyanen_arest_za_sobstvenichkata_na_rotveylerite_napadnali_tri_detsa", "text": "\n Прокуратура поиска постоянен арест за Полина Шишманова. Тя остана безмълвна пред съда и репортерските въпроси и скри лицето си. В началото на съдебното заседание тя се разплака и се наложи съдът да я успокои. Адекватната мярка според съда е гаранция - 1000 лева, защото месечният доход й е 1500 лева. Тя трябва да я внесе до 10 дни. \r\n\r\n Съдът счете, че има доказателства, че е извършила престъплението - не е положила достатъчно грижи и те са причинили средна телесна повреда - обезобразяване на долни крайници на три деца. Шишманова твърди, че кучетата са откраднати, а съседи разказват как същия ден мъжът й Красимир разказал, че са се погрижили и кучетата ги няма. Няма разбити ключалки на клетките им. \r\n\r\n Съдът заключи, че или кучетата са пуснати от собствениците си или са избягали от дома си. Обвиняемата е била длъжна и е трябвало да предвиди, че кучетата са агресивни и могат да причинят увреждане на животни или хора. Събрани са достатъчно доказателства, че Шишманова е съпричастна към престъпленията, смята съдът, но допълни, че за обвинителен акт трябва да се съберат още доказателства. Няма опасност да се укрие, трудовозаета е, има чисто съдебно минало, няма и противообществени прояви. \r\n\r\n С това чисто съдебно минало най-вероятната присъда е до 5 000 лева глоба. Има обаче обясним и обществен интерес. \r\nПрокуратурата разказа за разпита на Ивайло Вакалиев, съсед. На 8 април около 14 часа ротвайлерите влезли в имота му и нападнали кучето му, причинявайки му тежки увреждания - извадено око, счупен таз. Около 23 часа същия ден Ивайло говорил със съпруга на Шишманова за нападението над кучето. \r\n\r\n Питал го какво ще стане с ротвайлери, Камбуров му отговорил, че след нападението са взели мерки и кучетата ги няма вече. Били решили въпроса генерално. \r\nРотвайлерите, собственост на Шишманова, са агресивни, заключи прокуратурата. Телената ограда, където живеят кучетата не е нарушена и няма как кучетата са избягали. Съпругът на Шишманова обаче твърди, че клетка на ротвайлерите е била разбита и така ротвайлерите са изчезнали. Деница Гиндева, приятелка на Шишманова твърди, че кучетата са откраднати или избягали. \r\n \n\t\t\t\t\t\t", "date": "2019.04.13", "title": "Прокуратура поиска постоянен арест за собственичката на ротвейлерите, нападнали три деца"}
{"url": "http://www.bnews.bg/article/259584-otkriha_16_godishnata_zornitsa_s_gadzhe_ot_razgrad", "text": "\n 16-годишната Зорница Красимирова Петрова от София, която бе издирвана през последните три дни е открита жива и здрава. \r\n\r\n На 10 април следобед тя напусна дома си в столичния ж.к. \"Младост\", а родителите й потърсиха помощта на полицията. Именно по тяхна информация стана ясно, че момичето вероятно се придвижва в компанията на млад мъж на име Радослав от Разград. \r\n\r\n Униформените я открили наистина с младежа в Североизточна България, който най-вероятно е нейно гадже. \r\n\r\n Веднага след новината, че е открита с гаджето си, множество потребители на фейсбук бяха потресени.  \r\n\r\n Мнозина се запитаха кой ще плати използвания полицейски ресурс, който вместо да се бори с престъпността върви по петите на влюбени-загубени. \r\n \n\t\t\t\t\t\t", "date": "2019.04.13", "title": "Откриха 16-годишната Зорница с гадже от Разград"}
{"url": "http://www.bnews.bg/article/259583-progovori_nay_tezhko_postradalata_ot_katastrofata_kray_svoge", "text": "\n В края на август 2018 г. екскурзия на група пенсионери завърши с тежка катастрофа по пътя София – Своге, която отне живота на 20 души. Най-тежко ранената жена оцелява при катастрофата, но не и нейният съпруг. \r\n\r\n Денят 25 август 2018 г. никога няма да бъде забравен за семейството на Зоя Хубева. Връщайки се от фолклорно надпяване със съпруга си, тя не подозира, че пътува в автобуса на ужасите. „Бяхме тръгнали за едно врачанско село за надпяване, отидохме, пяхме, взехме трето място като награда и после се връщахме от екскурзията. Минахме през Седемте престола. В автобуса пеехме, свирехме и се веселихме”, спомня си пред камерата на БТВ Зоя.  \r\n\r\n Макар и дъждовен, този ден с нищо не предизвестява, че на остър завой по пътя София – Своге 13 души ще бъдат тежко ранени, други 20 ще загубят живота си. „Най-напред се ударихме в една бяла кола и просто кривнахме на една страна. Всички извикахме „Олеле Боже” и после вече нищо не помня.  Намерих се на един камък и от там не можех да мръдна. Шофьорът и екскурзоводката се вайкаха, бяха целите в кръв и викаха: „Боже, какво стана, какво стана”, после изчезнаха и не ги видях. Срещу мен имаше един човек – Иван от Своге. Той всъщност ми е дал първата помощ. Качили са ме почти последна в линейката, защото е имало много ранени. После не си спомням нищо до болницата”, продължи разказа си Зоя.   \r\n\r\n Пострадалите са откарани в четири софийски болници, където лекари се борят за тези, за които все още има шанс да останат живи. Зоя е най-тежкото ранената пациентка. Настанена е в болница „Света Анна”, където екип от няколко отделения прави и невъзможното, за да я върне към живота. Приета е в лечебното заведение неконтактна, в шоково състояние. Постепенно състоянието ѝ се влошава, претърпява няколко операции.  \r\n\r\n За мен лично най-тежкият момент беше не да видиш пациента в реанимация и неговото състояние. Тежкият момент идва при контакта с близките, в който те разчитат на нас, очакват позитивния отговор от наша страна, но ние невинаги можем да го дадем”, каза д-р Александър Илиев  от Клиниката по ортопедия и травматология в „Св. Анна”. \r\n\r\n Зоя прекарва 55 дни в реанимация, без да знае, че и съпругът ѝ е на границата между живота и смъртта. Въпреки че е в кома, тя усеща присъствието на любимия си мъж. „Движех се постоянно, някъде ходех, срещах хора, лежах по кревати, ставах, движех се. Това усещах. Това е – между живота и смъртта. Спомням си, че мъжът ми всеки ден идваше при мен и ме пазеше. И аз не знам как да си го обясня. Той просто идваше. Аз не знаех, че и той е в болница. Сигурно има сила, която ме пази и благодаря на Бога, че съм жива”, заяви Зоя. \r\n\r\n „Той също беше с тежко счупване в областта на ходилото, с тежка гръдно-коремна травма, но не може да стигне до операционната. Това, което ние направихме за нея, за него не можахме да го направим”, каза д-р Илиев. \r\n\r\n Има ли виновни? Кой е отговорен? И достатъчни ли бяха 3 министерски оставки, за да върнат живота на Зоя, както преди? „От кого да търся отговорност? Аз мисля, че Господ е решил да живея и той ме запази, за което много благодаря на Бога и след това благодаря на лекарите, които много се бориха за мен от сърце и душа”, каза Зоя. \r\n\r\n „Изходът понякога е фатален. Всеки ден виждаме колко смъртни случаи има и колко катастрофи, колко хора загиват по улиците. Не една и две са статистиките в годините, които показват, че смъртността се завишава. Това семейство вече не е семейство, защото  съпругът на тази жена го няма”, посочи д-р Илиев. \r\n\r\n Зоя има един син и един внук. Преди инцидента тя много обича да пее и да пътува. Любимото ѝ място е Кръстова гора. Иска ѝ се пак да отиде там, но все още се страхува да тръгне на път. „Виждаш щетите по теб, не си същият човек, ставаш друг човек”,  призна Зоя. \r\n\r\n Може би никой не осъзнава това, което, ако не бях преживяла и силно се надявам колко е възможно по-малко да го преживяват, защото това е много тежко. Да бъдат внимателни, да не внимават хората, просто да внимават. „Радвам се на всеки ден. Всеки ден благодаря на Бога, че съм жива”, категорична е Зоя. \r\n \n\t\t\t\t\t\t", "date": "2019.04.13", "title": "Проговори най-тежко пострадалата от катастрофата край Своге\r\n"}
{"url": "http://www.bnews.bg/article/259586-kmetitsata_na_gabrovo_hvarlya_ostavka", "text": "\n Готова съм да подам оставка, ако се наложи. Оставката е в моя джоб от първия ден, в който има решение за избора ми на кмет. Това заяви кметът на Габрово Таня Христова пред Нова телевизия. \r\n\r\n Тя отново посочи, че в Габрово няма ромско гето. Относно протестите от последните дни Христова съобщи, че вчера по време на извънредната сесия на Общинския съвет се е изготвило обръщение към гражданите, в което ясно се посочва, че внушенията, че в града целенасочено и организирано се привличат роми, са неверни. \r\n\r\n По думи на кмета едно от изискванията, за да се получи общинско жилище в Габрово, е да се живее там поне 10 години. Тя отрече в града да има настанени лица в незаконни жилища и напомни, че в момента се събарят незаконни сгради. \r\n\r\n Най-важното, което трябва да направим сега, е да върнем реда и спокойствието в Габрово, категорична бе Христова. \r\n\r\n Припомняме, снощният протест в града премина без ексцесии и сблъсъци между демонстранти и жандармерия. Униформените дори свалиха шлемовете и щитовете си, с което заслужиха аплодисментите на протестиращите. \r\n \n\t\t\t\t\t\t", "date": "2019.04.13", "title": "Кметицата на Габрово хвърля оставка "}
{"url": "http://www.bnews.bg/article/259581-gabrovo_se_gotvi_za_golyam_protest", "text": "\n Без инциденти приключи третият протест в Габрово, който се проведе снощи, съобщиха от полицията на извънреден брифинг относно ситуацията в града. \r\n\r\n Протестът започна мирно от централния площад на града. Близо 800 демонстранти се събраха пред сградата на Общината въпреки и за пореден път отново поискаха от институциите сигурност, както и равни права и задължения за всички български граждани. \r\n\r\n Не може повече да се стърпи, щом те са оправдани, защитени, нахранени, без да ходят на работа, без да си плащат сметките, без да плащат данъците, а ние се трудим, да кажем, че това стига, заяви един от демонстрантите. \r\n\r\n Шествието премина по централните улици и булеварди на града и затрудни движението. Жандармерията препречи с плътен кордон пътя на протестиращите към къщи, обитавани от ромски семейства. Това породи недоволство сред хората, които ги освиркаха. Тогава обаче униформените свалиха шлемовете и щитовете си и бяха аплодирани от протестиращите. Така на практика протестът приключи. \r\n\r\n От полицията съобщават, че са били изградени няколко контролно-пропускателни пункта, през които са били допускани демонстрантите. При проверките са били установени седем лица без документи за самоличност, които са носели боксове и палки. Те са били отведени в районното управление, където са им били съставени актове за административно нарушение. \r\n \n\t\t\t\t\t\t", "date": "2019.04.13", "title": "Габрово се готви за голям протест"}
{"url": "http://www.bnews.bg/article/259595-komik_pochina_na_stsenata_zritelite_prodalzhili_da_se_smeyat", "text": "\n Британски стендъп комик почина направо на сцената по време на представление. Няколко минути преди да получи сърдечен удар, 60-годишният Ян Когнито казал: „Представете си, ако умра пред вас. А после изведнъж се събудя и започна да говоря на уелски”. \r\n\r\n Когато Когнито изведнъж седнал и замълчал, зрителите решили, че това е част от шоуто и продължили да се смеят. В същата заблуда попаднал и колегата му Андрю Бърд, който се появил пет минути по-късно. \r\n\r\n „Всички в публиката, в това число и аз, си мислеха, че той се шегува. Дори когато излязох на сцената и го пипнах за ръката, очаквах, че той ще каже: „Бу!”. \r\n\r\n Зрителите разбрали, че нещата са сериозни, чак когато пристигнали лекарите. \r\n\r\n Колеги на комика споделят, че преди да излезе на сцена той се е почувствал зле, но въпреки това решил да изкара представлението до край.  \r\n \n\t\t\t\t\t\t", "date": "2019.04.13", "title": "Комик почина на сцената, зрителите продължили да се смеят"}
{"url": "http://www.bnews.bg/article/259585-poli_genova_stana_mayka_na_momchentse", "text": "\n Първото дете на певицата се казва Даниел \r\n\r\n Поли Генова стана майка на момченце. Щастливата новина съобщиха от мениджмънта на певицата. Това е първото дете на Поли, което се роди днес следобед. Името на първородния ѝ син е Даниел, съобщи БГ Радио. \r\n\r\n \"Днес се роди Даниел Джоузеф Шартън\", написаха от фен профила на певицата в Instagram. \r\n \n\t\t\t\t\t\t", "date": "2019.04.13", "title": "Поли Генова стана майка на момченце "}
{"url": "http://www.bnews.bg/article/259587-i_garmen_izliza_na_protest_vizhte_zashto", "text": "\n В Гърмен излизат на протест заради лошите пътища, предаде БНР. \r\n\r\n Жителите на общината негодуват от лошото състояние на пътната мрежа. \r\n\r\n По тази причина на обяд те ще се съберат до археологическото селище Никополис ад Нестум, за да изразят недоволството си. \r\n\r\n Проблемът с дупките по пътищата в общината е от години. Освен повреди на автомобилите, това създава ежедневни предпоставки за катастрофи. \r\n\r\n Въпреки разбитите пътища обаче трафикът по пътя за Огняново, Марчево и Гърмен е изключително натоварен, тъй като става въпрос за туристически селища с много балнео- и спа хотели. \r\n\r\n Кметът на общината Минка Капитанова вече е сезирала областното пътно управление за лошото състояние на пътната инфраструктура, тъй като отсечката е включена в националната мрежа за задължителни винетни такси. \r\n\r\n В получения преди дни отговор се посочва, че пътят е включен в годишната програма за ремонти, които ще бъдат извършени през следващия месец. \r\n\r\n Независимо от това местните са категорични, че протест ще има. Те посочват, че не вярват на писмени обещания. \r\n \n\t\t\t\t\t\t", "date": "2019.04.13", "title": "И Гърмен излиза на протест! Вижте защо! "}
{"url": "http://www.bnews.bg/article/259582-nap_s_aktsiya_v_kardzhali_sreshtu_nelegalnite_prevozi_za_chuzhbina", "text": "\n НАП разкри нови случаи на нерегламентиран превоз по маршрута София- Перник. \r\n\r\n Данъчните инспектори са установили, че леки автомобили превозват пътници на цената на автобусния билет. В ролята на тайни клиенти те са се качили в няколко автомобила от спирки на градския транспорт, като са заплатили цена от 3 лв. \r\n\r\n Всички превозвачи без изключение не са издавали касови бележки за парите, които получават от пътниците. \r\n\r\n Всеки нарушител ще бъде санкциониран с до 500 лв., а превозното средство ще бъде запечатано за срок от 30 дни, съобщават от Приходната агенция. Те отново ще сезират и ИА \"Автомобилна администрация\" за нарушенията. \r\n\r\n Акцията на НАП срещу нелегалните превозизапочна преди 10 дни и ще продължи в следващите месеци. В приходната агенция има сигнали за над 100 превозни средства, които осъществяват нерегламентиран превоз в страната и чужбина, без да отчитат приходите си. \r\n\r\n Вече текат и инспекции за съответствие на имущество и доходи на 172 собственици на микробуси, които системно преминават през ГКПП. За потенциално нерегламентираните превози са сигнализирали от \"Гранична полиция\" - има физически лица с голям брой микробуси, движещи се към Западна Европа поне веднъж седмично. Някои от собствениците обаче не са декларирали никакви доходи в последните 5 години, а притежават солиден автопарк и недвижими имоти. \r\n\r\n От НАП съобщават, че недекларираните доходи ще бъдат обложени с данък, заедно с изтеклите лихви. \r\n \n\t\t\t\t\t\t", "date": "2019.04.13", "title": "НАП с акция в Кърджали срещу нелегалните превози за чужбина"}
