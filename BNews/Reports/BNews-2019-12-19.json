{"url": "http://www.bnews.bg/article/264882-sadyat_vetko_i_marinela_arabadzhievi", "text": "\n Спецпрокуратурата внесе в съда обвинителния акт срещу Вълчо (Ветко) и Маринела Арабаджиеви, както и срещу останалите петима обвинени за участие в организирана престъпна група за данъчни измами, престъпно укриване на данъци и изпиране на пари. Те ще отговарят за деяния, извършени от тях в различна форма на съучастие от началото на 2013 г. до 2018 г. \r\n\r\n Арабаджиеви са обвинени и в това, че като собственици на търговски дружества умишлено са склонили представляващи въпросните дружества да избягват установяването и плащането на данъчни задължения в особено големи размери. \r\n\r\n Служителите използвали документи с невярно съдържание при воденето на счетоводството, потвърждавали неистина в подадени данъчни декларации и приспадали неследващ се данъчен кредит. Това е ставало най-често като дружествата са декларирали и осчетоводявали доставки от фирми от типа „липсващ търговец“. \r\n\r\n Впоследствие придобитите чрез данъчните измами средства били изпирани с поредица от транзакции, които е трябвало да скрият произхода им. За изпирането на пари обвинение е повдигнато на сина на Арабаджиеви –Вълчо, който не е обвинен като член на групата, в съучастие с родителите му и двама от участниците в групата. \r\n\r\n Арабаджиеви бяха задържани в Барселона през март 2019 г. с европейска заповед за арест. Два месеца по-късно те бяха екстрадирани в България и им бяха предявени обвиненията. Комисията за противодействие на корупцията наложи запор на имущество на Арабаджиеви за над 310 милиона лева след получено уведомление от Специализираната прокуратура за привличането им към наказателна отговорност. \r\n \n\t\t\t\t\t\t", "date": "2019.12.19", "title": "Съдят Ветко и Маринела Арабаджиеви"}
{"url": "http://www.bnews.bg/article/264881-npo_ta_i_sdruzheniya_na_magistratite_na_razgovori_pri_prezidenta", "text": "\n Продължават консултациите при президента за нуждата от промени в Конституцията. Разговорите на „Дондуков” 2 са с неправителствени организации и професионални сдружения на магистрати. Водещият въпрос е \"Кой трябва да разследва главния прокурор?\". \r\n\r\n Разговорите по темата започнаха във вторник, когато Румен Радев се срещна с академици и представители на правния си отдел. Основният въпрос беше дали проблемът е системен поради противоречив и неправилен прочит на Конституцията. Президентът иска тълкуване и на предложените от Министерския съвет промени в НПК, които предвиждат да се създаде нова длъжност на независим прокурор, който да разследва главния. Румен Радев иска и разговор за ефективността на ВСС. Наред с това държавният глава иска да се обсъди и това гражданските права на всеки гражданин да могат да се защитават от самия него, като се сезира КС за евентуални нарушавания на основни права от страна на публичната власт.  \r\n \n\t\t\t\t\t\t", "date": "2019.12.19", "title": "НПО-та и сдружения на магистратите на разговори при президента"}
{"url": "http://www.bnews.bg/article/264884-rusiya_shte_obzhalva_nakazanieto_ot_uada", "text": "\n Руската антидопингова агенция (РУСАДА) официално реши да обжалва четиригодишното наказание, наложено от Световната антидопингова агенция (УАДА) по-рано този месец. Санкцията на УАДА забранява на Русия да организира и да участва в международни състезания от най-висок ранг, което означава, че страната няма да има свой отбор на Световното първенство по футбол в Катар през 2022, Олимпиадата в Токио през 2020 и Зимната олимпиада в Пекин през 2022. \r\n\r\n „Взехме решение да не се съгласим с наложеното наказание от УАДА”, съобщи президентът на Изпълнителния комитет на РУСАДА Александър Ивлев. Решението на РУСАДА ще бъде съобщена на УАДА в близките дни, което ще стартира процеса по обжалване. Той ще бъде разгледан от Спортния арбитражен съд (КАС) в Лозана, информира БГНЕС. \r\n\r\n Специалисти вече изразиха мнение, че евентуалната жалба на руснаците е безсмислена и няма никакъв шанс да бъде одобрена от КАС. Това заяви и самият президент на Руската антидопингова агенция Юри Ганус. \r\n \n\t\t\t\t\t\t", "date": "2019.12.19", "title": "Русия ще обжалва наказанието от УАДА"}
{"url": "http://www.bnews.bg/article/264887-dvizhenieto_po_am_trakiya_e_vazstanoveno", "text": "\n Движението в двете посоки на магистрала „Тракия” е възстановено. Четири катастрофи заради сутрешната мъгла затвориха временно пътя в района на Пловдив. \r\n\r\n Мъглата над магистралата продължава да се стеле и в момента, което затруднява шофирането в района. \r\n\r\n На пътя имаше и теч на гориво на платното около 141-ия километър в посока София и е изтекло от камион с метан след удар с лека кола. \r\n\r\n Само благодарение на спешната намеса на пожарникарите не се е стигнало до по-сериозен инцидент. \r\n\r\n Инцидентът наложи реорганизация на движението и блокира за няколко часа трафика по магистралата. \r\n\r\n Камион превозва около половин тон метан. Докато пътувал по магистралата, на шофьора Детелин Христозов се наложило да набие рязко спирачки заради катастрофа отпред. В резултат кранът на една от бутилките се чупи и започва изтичане на горивото. \r\n\r\n „Избегнах удара, спрях в аварийното платно, просто се разместиха бутилките и това е от бързото спиране”, разказва Христозов. \r\n\r\n Движението беше спряно веднага и в двете посоки от пожарната и полицията. Започна аварийно изпускане на метан. \r\n\r\n „Решено бе да изпуснем газта от самите бутилки от секциите, които се бяха скъсали и бяха повредени  тъй като газта е метан тя е по-лека от въздуха и се изкачва нагоре”, обясни  комисар  Георги Мангараков, директор на Противопожарна служба-Пловдив. \r\n\r\n Междувременно на магистрала Тракия се случиха още две верижни катастрофи. Причината е изключително гъстата мъгла. \r\n\r\n Затворената магистрала предизвика огромно задръстване, което продължи с  часове. \r\n\r\n Полицията предупреждава шофьорите да карат по-внимателно, че мъглата става по-гъста и трябва да се спазва по-голяма дистанция и малко по-ниска скорост. \r\n \n\t\t\t\t\t\t", "date": "2019.12.19", "title": "Движението по АМ „Тракия” е възстановено"}
{"url": "http://www.bnews.bg/article/264889-izvanredno_edin_satrudnik_na_ruskoto_razuznavane_e_zaginal_pri_strelba_v_moskva_ima_raneni", "text": "\n Стрелба в центъра на Москва. Един сътрудник на Федералната служба за сигурност (ФСС) е загинал при стрелба, съобщи \"Известия\".   \r\n\r\n Информацията е съобщена от ФСС пред журналисти.  Първоначално информацията бе за трима убити и още трима ранени. \r\n\r\n Двама са тежко ранени по информация на здравното министерство. \r\n\r\n Огънят е открит в приемна на Федералната служба за сигурност на ул. \"Лубянка\". Районът е отцепен. Автобусите преминават през обходни маршрути.  \r\n\r\n На място вече е пристигнал отряд за бързо реагиране. В Москва е задействан е план \"Сирена\" - целият наличен състав на органите на реда е мобилизиран за издирването на въоръжени лица. \r\n\r\n Според вестник \"Известия\" всички жертви при атаката са служители на ФСС. Има информации, че нападателите са трима и са въоръжени с автомати или с полуавтоматични огнестрелни оръжия. След като открили огън в приемната на ФСС, те побягнали по улица \"Голяма Лубянка\" и се барикадирали в съседна сграда. Тя е обградена от полицаи, които в момента я щурмуват. \r\n\r\n Движението в района е спряно. В сграда на ФСС е избухнал пожар вследствие на стрелбата.  \r\n\r\n Според руски издания, цитиращи ФСБ, стрелецът е неутрализиран. Изяснява се самоличността му.  \r\n\r\n Станция \"Лубянка\" на московското метро е затворена на вхора и изхода. От метрополитена предупреждават хората да минават по обиколни маршрути.  \r\n\r\n За инцидента е съобщено на президента на Владимир Путин, съобщи прессекретарят на Кремъл Дмитрий Песков.  \r\n\r\n Раница и граната са намерени на мястото на стрелбата. Стрелецът не е влизал в сградата на ФСС. Той е неутрализиран, самоличността и мотивите му обаче все още не са изяснени, според спецслужбите.  \r\n\r\n Според ФСС, стрелецът е действал сам. \r\n \n\t\t\t\t\t\t", "date": "2019.12.19", "title": "ИЗВЪНРЕДНО! Един сътрудник на руското разузнаване е загинал при стрелба в Москва, има ранени "}
{"url": "http://www.bnews.bg/article/264890-ahmed_dogan_preporacha_restart_na_politicheskiya_model_dade_primer_s_dvizhenieto_na_sardinite", "text": "\n Ахмед Доган пусна речта си до медиите час и малко преди срещата си с най-важните от ДПС в Сараите му в София. Няма да има предсрочни избори, ако питате ДПС. Лидерът й препоръча на коледния купон на партията рестарт на модела, но без наличните \"алтернативи\" \r\n\r\n \"Разбираемо е, че тази година е особен маркер в нашето политическо съществуване, защото тя бележи един цикъл в развитието на страната и на Движението: 30 години Преход - 30 години ДПС. \r\n\r\n Но преди всичко искам да ви поздравя за успешното представяне на МИ-2019. Безспорно е, че ДПС утвърждава и разширява присъствието си в местната власт. На всички ви е ясно, че това е надстроен капацитет за по-добро представяне на следващи парламентарни избори. В този контекст има неудачи и проблемни ситуации в някои региони, но се надявам, че след прецизни анализи ще предприемете мерки и стратегии за тяхното преодоляване. \r\n\r\n Фразата „30 години Преход - 30 години ДПС“ се произнася сравнително лесно. Но започнеш ли да я осмисляш в реални измерения като мотивация, модели на политическо поведение с действия и противодействия, имаш чувството, че по-скоро се занимаваш с драматургия, а не с политика. Затова от моя гледна точка няма необходимост да се прави ретроспективен анализ на генетичната политическа връзка на Прехода с появяването на ДПС в социалното пространство, защото субективното изместване на ролевата значимост в този процес ще бъде неизбежно. \r\n\r\n Като прелиствам различни страници с анализи и лични спомени на участници в Прехода за сетен път се убеждавам, че ретроспективното изместване е проклятието и достойнството на историята, когато е третирана с „лично участие” и от близка дистанция. Оказва се, че в някои случаи да пишеш История е равносилно, дори по-значимо, от това да правиш История. \r\n\r\n Темата за Прехода като че ли е на път да се превърне в „ историческа реалност” и формално е предметна област на изследване от анализатори и историци. Но тъкмо заради „близката дистанция” и „личното присъствие” реалността на Прехода е от хибриден тип с явно доминиране на политическото над историческото. Затова оценките за Прехода като правило си противоречат, дори взаимно изключват. Но тази привидна обективна неопределеност на ценности, позиции и оценки за 30-годишен период от най-новата история на страната е нормален феномен в условията на демокрация. Проблемът е, че се появи ново поколение, което възприема реалността на Прехода с изкривени оценки и позиции или като незавършен процес без котва. \r\n\r\n Разбира се, една от важните предпоставки за това е обстоятелството, че значителна част от начинателите и потърпевшите от Прехода актуално присъстват в политическия спектър на публичното пространство. В емблематичен смисъл това са БСП-СДС-ДПС, които са далеч от постигане на съгласие за действителните им роли в този процес. \r\n\r\n Но фундаменталният въпрос, който виси в публичното пространство, е не толкова кой каква роля има в Прехода, а: \r\n\r\n Какво ни дадоха тези 30 години от началото на демократичните промени в България? \r\n\r\n Сложен и труден въпрос, който няма еднозначен отговор. \r\n\r\n Ако има категоричен позитивен или негативен отговор с изреждане на постиженията и „щетите“ като в имотен регистър, ще бъде погрешно, защото няма да издържи на очевидните екзистенциални реалности и на тестването на времето. \r\n\r\n Едно е сигурно, като система на отчитане на постигнатото и изпортеното, от днешна гледна точка Преходът ни даде възможност за демократични промени, но без програмирана визия за технологията на реформите: кое, как, доколко и с каква скорост да се извършат във времето. \r\n\r\n Вместо визия бяха внесени отвън различни модели и нормативни реалности, които имаха над 200-годишна история. А нашата социално-икономическа система и колективният субект, в лицето на основните институции и на родените от Прехода политически партии на Демокрацията, не можаха да намерят оптималната политическа мяра на взаимодействие на импортираните с наличните реалности вътре в страната. Несъвместимостта на „ външното” и „ вътрешното” изкривиха опциите за преобразуване на възможното в действително, създавайки мътна политическа среда, което впоследствие започна да продуцира дефектирани социално-икономически и политически реалности. \r\n\r\n Когато след 30-годишна история говорим за дефектиране на демократичните правила, норми и реалности, това най-малкото е тревожен сигнал в обществото. Но няма как да си затворим очите пред очевидни и очевадни политически реалности. \r\n\r\n Опорочаването на изборния процес се превърна в епидемия, която обхвана всички политически формации и това рефлектира върху нормалното възпроизвеждане на демокрацията и поставя под съмнение нейната легитимност. Обективно погледнато политическата система на обществото се връща в изходното си положение на стартиране на Прехода, когато правехме избори под надзора на външни наблюдатели, включително и от Сената на САЩ. \r\n\r\n Нашата демокрация е представителна. Всеки кандидат за „ представител” на гражданите по правило трябва да се състезава с други като него и да предложи ясна визия за обслужване на гражданите, които го избират и пред които той би трябвало да се отчита като техен представител във властовата система. Тази „визия” постоянно трябва да се обновява, съобразно потребностите на обществото. Проблемът е, че точно това не се прави. \r\n\r\n Липсата на визия се подменя с абстрактни политически реторики на европейски теми, което е индикация, че не се познават реалните проблеми на хората. Изправени сме пред сериозен дефицит на реформаторски идеи, защото стремежът към властта и властовата система на обществото се превърна в самоцел за елита със силата на опиат. Подобна социално-политическа ситуация поражда умора, апатия и демотивация в обществото, а по правило политиците се превръщат в гръмоотводи на цялата натрупана негативна енергия в национален и международен мащаб. \r\n\r\n Според мен една от основните причини за избуяването на национализмите и популизмите, както и на техните спонтанни противодействия в европейски мащаб, е умората от инерцията и рутинността на демократичната система на управление. \r\n\r\n В това състояние на социума, като че ли „автоматично” се задейства защитната система на демокрацията. Впечатляващ най-нов пример за този защитен механизъм на демокрацията е „Движението на сардините” в Италия: никому неизвестни четирима млади хора за няколко седмици изкараха над триста хиляди граждани на улицата, за да протестират ”срещу културата на омразата и разделението”, за „отговорни избори”, за „ утвърждаване на демокрацията”, „да събудят италианската политика”… \r\n\r\n Тази ситуация упорито напомня за легендарния „ефект на пеперудата” за динамичното балансиране на времето и живите системи в природата: при определени условия едно спонтанно микроколебание на въздуха може да породи буря в другия край на света. \r\n\r\n Демокрацията е като Природата, тя има вътрешна необходимост постоянно да е в режим на самоорганизираща се система. Но докато Природата рестартира нарушения си динамичен баланс с катастрофични явления, а понякога дори с „ един вирус”, то в едно цивилизовано общество не би трябвало да се допусне такъв радикализъм. Въпреки че подобни феномени се превърнаха в политическо ежедневие на нашата цивилизация. \r\n\r\n В този социално-политически контекст по всичко изглежда, че рестартът на демократичния модел, съчетан с моралния императив, е нежният, но неизбежен изход от тази ситуация. Кога и как ще се получи това, зависи от зрелостта на политическия елит и на гражданското общество. \r\n\r\n Когато говорим за цикличност във включването на защитната система на демокрацията не трябва да се фокусираме само върху политическите реалности в България, дори не бива да се възприема изцяло като европейско явление. Характерен политически синдром на цикличността е появяването на политическия терен на неочакван, „неопитен” , нетипичен с харизматичен профил политически субект. Така се получи в САЩ с президента Тръмп. \r\n\r\n Цикличността предполага, че е време за промяна на парадигмата на властовата система, понякога полюсно, съобразно историческите традиции на властовата система, манталитета на гражданското общество и „ градуса” на международната среда. Европа има най-богат опит в коригирането или преобразуването на полюсите на властовата система, подходящо дозирани с леви, десни и центриски идеи. Последният пресен пример е Брекзит, който поставя на изпитание самата идея за обединена Европа. \r\n\r\n От тази гледна точка на този етап либералната идея се намира в състояние на историческа пауза, тъкмо поради това нейните приоритети са да противодейства на всичко, което застрашава демокрацията. \r\n\r\n Либерализмът сериозно трябва да си адаптира визията за устойчив политически и икономически ред в света. След възхода и кризата на неолиберализма, явно е необходимо да се реформира самия модел за либерална визия за развитие на света. Защото основните ѝ постулати и практики са от времето на модернизма и класическия капитализъм. \r\n\r\n Друг важен цикъл, който тепърва предстои да се разгърне, е дисхармонията на цикъла на натрупване с този на разпределение и преразпределение. Това, разбира се, не е от сантимент към „социалната идея”, а от увеличаването на рисковите фактори за предизвикване на рецесия, вследствие на прекалено широко отворената ножица между бедни и богати. \r\n\r\n Всички партии ще станат малко по-социални и ще заговорят за социалния вектор на обществото. Това безспорно е нов политически портал за левите партии в Европа, но доколко те са готови да се възползват от преобразуването на парадигмата за стабилността на финансовата система и тази на властовата система, е друга тема. \r\n\r\n В този ред на мисли, към днешна дата в политическия спектър на България няма нито желание, нито готовност за предсрочни парламентарни избори. \r\n\r\n Всяка политическа сила се надява за нормално приключване мандата на управляващото мнозинство с очакване максимално да се възползва от парламентарното време за прелегитимиране, позициониране и евентуално за конструиране на нетипични коалиционни формати. Целта им е гарантирано участие във властовата система на държавата. И тъкмо затова, ако волята им за власт надделее над идеята за собствената им сигурност като политически партии, предсрочни парламентарни избори са възможни. \r\n\r\n Политическата необходимост от рестартиране на политическия модел на обществото в една или друга степен се осъзнава, но сравнително по-малко се изговаря или се отлага във времето. Защото рисковите фактори за продуциране на „ критичната точка“ на хаоса в партийните структури се явява проблемният възпиращ фактор за подобно радикално решение. Тъкмо поради това решаващият фактор за рестарта в случая е зрелостта и готовността на гражданското общество! \r\n\r\n Бъдете живи и здрави и весели празници! \r\n\r\n Ахмед Доган \r\n \n\t\t\t\t\t\t", "date": "2019.12.19", "title": "Ахмед Доган препоръча рестарт на политическия модел! Даде пример с Движението на сардините! "}
{"url": "http://www.bnews.bg/article/264860-kiril_domuschiev_e_chetvartiyat_nay_bogat_balgarin", "text": "\n Собственикът на Лудогорец Кирил Домусчиев е четвъртият най-богат българин. Това пише чешкото издание sport.tn.nova.cz в материал, в който запознава читателите си с клуба, в който занапред ще работи чешкият специалист Павел Върба. Според медията, състоянието на боса на разградчани е 950 милиона долара. \r\n\r\n Sport.tn.nova.cz пише още, че благодарение на парите на Домусчиев Лудогорец е попаднал в позицията на най-добрия български отбор. \r\n\r\n Посочва се, че българският бизнесмен действа главно в областта на фармацевтичната индустрия и дори в Чехия се продават произведени от неговия завод препарати за животни. \r\n \n\t\t\t\t\t\t", "date": "2019.12.19", "title": "Кирил Домусчиев е четвъртият най-богат българин"}
{"url": "http://www.bnews.bg/article/264874-geshev_s_tvarda_zayavka_che_ne_odobryava_nezavisimiya_prokuror_na_borisov", "text": "\n Още първия работен ден на новия главен прокурор Иван Гешев оправда очакванията, че той няма да мели лесно брашно с премиера Борисов. Гелев категорично отхвърли идеята на ГЕРБ да се използва Венецианската комисия, за да се обязди прокуратурата. Ще пламне ли огън от искрите между Гешев и Бойко Борисов ще се разбере съвсем скоро... \r\n\r\n Промените в конституцията, които засягат изваждането на прокуратурата от съдебната власт, целят премахването на определени неудобни хора, така, както преди време премиерът Иван Костов е посегнал на следствието, защото не е харесвал неговия шеф Бойко Рашков.  \r\n\r\n Това обяви главният прокурор Иван Гешев в интервю за БНТ.  \r\n\r\n \"Пътят към ада е постлан с добри намерения. Цели се не механизъм за контрол, а механизъм за отстраняване на конкретен главен прокурор, който не се харесва. Унищожаване по начина, по който беше унищожено следствието по времето на Иван Костов\", каза Гешев. \r\n\r\n Той обясни, че следствените служби са били откъснати от Националната следствена служба. Няколко години след това нещата били оправени, но следствието загинало. \r\n\r\n \"Към момента не съм чул рационални, конкретни идеи, юридически аргументирани идеи, които да бъдат обсъждани. Т.е. ние почваме един дебат, за да установим какъв е предметът на дебата. Аз не съм наясно какъв е предметът на този дебат. Ако е за място на прокуратурата, тази тема се повдига от дълги години. Тя е решена с едно конституционно решение. Този проблем може да бъде решен само с Велико Народно събрание\", каза Иван Гешев. \r\n\r\n Неговото лично мнение, което се споделя и от останалите прокурори, е, че прокуратурата не бива да се вади от съдебната власт. Обяснението е: \"Защото тогава ще отиде към изпълнителната власт и приключваме с въпроса за независимостта на всеки един прокурор. И няма да ме питате - как ще устоите на политически натиск. Този политически натиск ще бъде ежедневие\", посочи Гешев. \r\n\r\n \"По-сериозният дебат, който никога не се повдига, е за законите и за тяхното качество. За това, че те са морално остарели. За това, че те регулират обществени отношения, които вече не фигурират или не регулират съществуващи такива\", каза главният прокурор. \r\n\r\n Той допълни, че поема \"една прокуратура, която е в добра кондиция, която е подредена и има административен \r\nкапацитет\", въпреки че \"няма структура и организация, която да е без проблеми. Въпросът е всяка да решава собствените си проблеми, а да не прехвърля отговорността за тях на други\". \r\n\r\n \"На мен най ми се иска след тези 7 г. ситуацията с битовата престъпност да седи по различен начин. Да не гледаме по телевизията как се убиват възрастни хора, които са дали живота си и труда си за изграждането на тази държава, как ги палят в къщите им. Надявам се да не говорим вече толкова за корупция и се надявам прокуратурата да излезе по-силна този мандат\", посочи Гешев. \r\n\r\n Едно от най-големите предизвикателства според него е да се промени мисленето, което съществува у много прокурори, че те са чиновници и магистрати. \r\n \n\t\t\t\t\t\t", "date": "2019.12.19", "title": "Гешев с твърда заявка, че не одобрява “независимия” прокурор на Борисов"}
{"url": "http://www.bnews.bg/article/264875-brigaden_gen_krasimir_stanchev_s_obrashtenie_za_vredstoyashtite_praznitsi_no_malchanie_za_intsidentite_s_nso", "text": "\n \"НСО не може да си позволи да се лиши от нито един свой служител. Ще положа всички усилия, за да ограничим текучеството на опитни и кадърни специалисти\". Това заяви в специално обръщение директорът на НСО бригаден генерал Красимир Станчев в обръщение към служителите си. \r\n\r\n Той обаче не казва нито дума за инцидентите с коли на службата, а при последния беше блъснато момче. \r\n\r\n УВАЖАЕМИ ГОСПОЖИ И ГОСПОДА ОФИЦЕРИ, СЕРЖАНТИ И СЛУЖИТЕЛИ НА НАЦИОНАЛНАТА СЛУЖБА ЗА ОХРАНА, \r\n\r\n УВАЖАЕМИ КОЛЕГИ, \r\n\r\n Избрах тази форма да се обърна към Вас, защото по естеството на дълга Ви повечето от Вас и в момента са в различни краища на страната и в чужбина. В празнични и в почивни дни, по всяко време на деня и на нощта, Вие продължавате да изпълнявате съвестно задълженията си - да пазите поверените Ви лица и обекти, да поддържате и усъвършенствате уменията си. \r\n\r\n През тази година отбелязахме 140 години от полагането на основите на охранителната структура на България. Отбелязахме годишнината скромно и без много шум и в поредния преходен за Службата момент. За кратко време се случиха много промени в ръководството на НСО. Те съвпаднаха с напрегнат обществено-политически дневен ред, който винаги влияе пряко върху динамиката на нашата работа. \r\n\r\n Имахме и критични ситуации и благодарение на придобитите умения и висок професионализъм на наши служители, не се стигна до по-сериозни последствия. \r\n\r\n Справихме се достойно и получихме висока оценка от нашите партньори - за работата си при осигуряването на редица визити на високо и на най-високо държавно равнище, у нас и в чужбина. \r\n\r\n Поехме и удари от различни страни върху доброто име, престижа и достойнството на Националната служба за охрана. Чухме отново и напълно несъстоятелни призиви за закриване на НСО. Поехме тези удари, но запазихме добрия тон и професионалното си достойнство. \r\n\r\n УВАЖАЕМИ КОЛЕГИ, \r\n\r\n През краткия период след встъпването си в длъжност предприех действия за укрепване на функционалния капацитет на Службата и за подобряване на нейната ефективност. Немалко колеги бяха преназначени на позиции и в структури, които ще им позволят по-пълноценно да използват уменията си. НСО не може да си позволи да се лиши от нито един свой служител. Затова и занапред ще положа всички усилия, за да ограничим текучеството на опитни и кадърни специалисти. \r\n\r\n Трябва да запазим наличния потенциал, да привлечем и да обучим нови служители. През последните 6 месеца много нови млади колеги се присъединиха към екипа на НСО – ще ги мотивираме да останат и да реализират потенциала си възможно по-пълноценно. \r\n\r\n Това обаче е началото. Имаме да преминем през още много предизвикателства – всички те свързани едно с друго. Устойчивото кариерно израстване, възнагражденията на състава, условията за обучение и усъвършенстване на уменията, материално-техническото осигуряване, състоянието на автомобилния парк са само част от тях. \r\n\r\n Общо предизвикателство е повишаването на обществения аворитет на НСО и на публичното доверие в нашата работа. Не можем вече да отричаме, че професионализмът, съвестта и лоялността на служителите на НСО не са достатъчен аргумент за обществена подкрепа. Необходимо е да започне дебат за промени в Закона за Националната служба за охрана, пет години след влизането му сила. Тези промени трябва да концентрират функциите и дейността на НСО до същността на една мотивирана и с висок обществен авторитет държавна охранителна служба. \r\n\r\n Не е достатъчно една специална служба да има свой закон. Този акт трябва да отразява обективните условия на специализираната дейност за целите на националната сигурност, която нито една друга служба или държавна структура не може да изпълнява. Тази наложителна стъпка няма как да се случи без подкрепа и отвътре, без Вашата експертна подкрепа. \r\n\r\n УВАЖАЕМИ КОЛЕГИ, \r\n\r\n Наясно съм, че много от Вас са демотивирани, обезкуражени, дори обезверени. През годините много от Вас са останали излъгани в очакванията си за устойчиво кариерно израстване и за достойно възнаграждение за често подценявания Ви труд. Всички ние знаем на какво се дължат тези разочарования. Диагнозата отдавна е известна, решенията също и те вече са в ход. \r\n\r\n Благодарен съм за търпението и за стоицизма Ви в условията на тези промени. Поемам ангажимент те да се случват плавно, защото в основата на всяка промяна винаги стоят хората. Промените не могат да се случват само „отгоре“. Длъжни сме да се приспособяваме към новите условия и да отчитаме обществените очаквания към нашата работа. \r\n\r\n УВАЖАЕМИ СЛУЖИТЕЛИ НА НАЦИОНАЛНАТА СЛУЖБА ЗА ОХРАНА, \r\n\r\n В навечерието на Коледните и Новогодишните празници искрено се надявам да имате възможност да бъдете по-дълго с близките Ви хора. Благодарен съм Ви за всеотдайността и за доверието Ви. От сърце пожелавам на Вас и на хората около Вас да бъдете здрави, успешни и удовлетворени в професионалния Ви и в личния Ви път. \r\n\r\n Светли празници и на добър час! \r\n\r\n \r\n\r\n   \r\n \n\t\t\t\t\t\t", "date": "2019.12.19", "title": "Бригаден ген. Красимир Станчев с обръщение за вредстоящите празници, но мълчание за инцидентите с НСО "}
{"url": "http://www.bnews.bg/article/264872-barekov_2019_beshe_silna_godina_za_vmro_dogodina_otivat_v_naftalina", "text": "\n Днес във Фейсбук попаднахме на коментар на бившият евродепутат Николай Бареков. Коментарът му идва по повод пътуванията на Каракачанов и житейските премеждия на Джамбазки. Вижте какво написа Бареков в личният си порифил във Фейсбук.  \r\n\r\n \r\n\r\n Силна година за ВМРО. През 2019 Каракачанов направи най-скъпата и кратка екскурзия в историята на САЩ. 3 милиарда платени за 2 дни във Вашингтон и 15 минутки в антрето на Белия дом. Господин Джамбазки пък се оказа гей (според Волен Сидеров), доказана пияница (според КАТ) и расист (според колегите му от ЕП Брюксел). В резултат на това догодина МВРО ще се върне там, от където го прибрах преди 7 години - в нафталина. \r\n \n\t\t\t\t\t\t", "date": "2019.12.19", "title": "БАРЕКОВ: 2019 беше силна година за ВМРО. Догодина- отиват в нафталина! "}
{"url": "http://www.bnews.bg/article/264876-1895_zhurnalisti_na_godishnata_preskonferentsiya_na_putin", "text": "\n Руският президент Владимир Путин дава годишната си пресконференция. За 15-ото й издание са акредитирани рекорден брой журналисти – 1895. \r\n\r\n По време на конференцията Путин традиционно отговаря на въпроси, свързани с икономиката на Русия, социалните политики, националните проекти и проблемите на определени региони, както и на въпроси, свързани с външната политика на страната. \r\n \n\t\t\t\t\t\t", "date": "2019.12.19", "title": "1895 журналисти на годишната пресконференция на Путин"}
{"url": "http://www.bnews.bg/article/264883-gorbachov_otnovo_v_bolnitsa", "text": "\n Михаил Горбачов, президент на СССР в периода 15 март 1990 – 25 декември 1991, е хоспитализиран с белодробно възпаление. Горбачов е влязъл в болница след прекарана пневмония, но лекарите обещават, че ще бъде изписан скоро, пише БГНЕС. \r\n\r\n През лятото 88-годишният Горбачов заяви, че е подложен на обстойно лечение в болница. Той отбеляза, че работи по книгата си, докато е хоспитализиран. \r\n \n\t\t\t\t\t\t", "date": "2019.12.19", "title": "Горбачов отново в болница"}
{"url": "http://www.bnews.bg/article/264886-arestuvaha_kitayka_proniknala_v_imenieto_na_tramp_vav_florida", "text": "\n Китайска гражданка, която проникнала в имението на Доналд Тръмп Мар-а-Лаго във Флорида, беше арестувана, след като отказала да си тръгне оттам доброволно, предаде БТА. \r\n\r\n Цзин Лю, която е на 56 години, проникнала в имота вчера и охраната поискала да напусне, но тя отказала и започнала да прави снимки. Полицията, която била извикана, я задържала. На жената са повдигнати обвинения. \r\n\r\n За втори път тази година китайска гражданка прониква в имението на Тръмп и е арестувана заради това. Предишната нарушителка беше задържана през март, а миналия месец беше осъдена на осем месеца затвор. \r\n \n\t\t\t\t\t\t", "date": "2019.12.19", "title": "Арестуваха китайка, проникнала в имението на Тръмп във Флорида"}
{"url": "http://www.bnews.bg/article/264885-arestuvaha_16_godishen_balgarski_grazhdanin_vav_viena", "text": "\n 16-годишен български гражданин е бил арестуван във Виена, след като размахал меч в трамвай. Сигналът е бил подаден в полицията в Маргаретен-Гюртел, съобщава БГНЕС, като цитира сайта „ое24”. \r\n\r\n Според информацията 16-годишният българин е заплашил 38-годишен пътник. \r\n\r\n Двамата са свалени от трамвая, а в хода на изясняването на фактите е открит меч с дължина около 40 см, скрит в метална тръба. \r\n\r\n Заподозреният е арестуван и отведен в затвора. \r\n \n\t\t\t\t\t\t", "date": "2019.12.19", "title": "Арестуваха 16-годишен български гражданин във Виена"}
{"url": "http://www.bnews.bg/article/264878-politsiyata_zasilva_merkite_na_patya_predi_praznitsite", "text": "\n Преди началото на голямото пътуване за празниците, от Пътна полиция обявиха мерките, които ще предприемат. \r\n\r\n По строг контрол на пътя очаква шофьорите за предстоящите празници. Тази година екипи на Пътна полиция ще следят за агресивно шофиране, превишена скорост, употреба на алкохол и наркотици, както и за това дали автомобилите са готови за зимата. \r\n\r\n Засилен ще бъде трафикът по основните ни пътни артерии и граничните пунктове. Ограничено ще бъде движението и на тежкотоварни автомобили. \r\n\r\n “3600 полицаи ще следят с 205 средства за технически контрол”, каза Дамян Владинов , Пътна полиция \r\n\r\n „Засилен трафик очкваме по границите,освен Кулата и другите граници с Гърция да се използват”, заяви Румяна Борисова, Гранична полиция \r\n\r\n „Осигирени са служители на ДАИ,ще се концентрират за безорепятстват.  Ще гледаме автогари,жп гари,ще се фокусираме върху нерегламентирани превози”, каза Бойко Рановски, Изпълнителна агенция \"Автомобилна администрация\" \r\n \n\t\t\t\t\t\t", "date": "2019.12.19", "title": "Полицията засилва мерките на пътя преди празниците"}
{"url": "http://www.bnews.bg/article/264868-ubiystveno_razsledvane_razoblichava_ministar_koyto_e_vnesal_opasni_otpadatsi_za_koito_sme_platili_milioni_levove", "text": "\n Ново убийствено разследване ще публикуват днес точно в 18.00 в You Tube и Facebook журналистите от предаването \"Бареков и Байрактаров без цензура\". Предаването разкрива скандален внос на опасни отпадъци от министър, за което на всичкото отгоре сме платили и милиони левове. Ще се задейства ли прокуратурата и ще има ли повдигнати обвинения срещу политици по високите нива на властта или всичко ще си продължи по старому?  \r\n \n\t\t\t\t\t\t", "date": "2019.12.19", "title": "Убийствено разследване разобличава министър, който е внесъл опасни отпадъци, за които сме платили милиони левове?"}
{"url": "http://www.bnews.bg/article/264869-blagoevgrad_na_protest_sreshtu_mrasniya_vazduh", "text": "\nВ Благоевград излизат на протест срещу замърсяването на въздуха, съобщава БНР. \r\n\r\nЖителите на града ще се съберат по обяд на площад \"Македония\". От там ще тръгне шествие до сградата на Общината. \r\n\r\n\r\nПротестиращите настояват институциите да предприемат бързи и ефективни мерки срещу най-големите замърсители, които според тях са домакинствата, които горят отпадъци, автомобилният трафик в центъра на града и промишлените обекти. \r\n\r\nОрганизатор на подготвяния протест е инициативната група \" За чист въздух в Благоевград\". Организацията протича от няколко дни в социалните мрежи. \n\t\t\t\t\t\t", "date": "2019.12.19", "title": "Благоевград на протест срещу мръсния въздух"}
{"url": "http://www.bnews.bg/article/264870-magliv_no_topal_chetvartak", "text": "\n Денят ще е тих и сух. Мъгли ще се стелят на много места в равнините и покрай големите водоеми като река Дунав. Температурни инверсии в котловините. Температурите в най-топлите часове – от 8-9 градуса по местата с мъгли до към 17-18 в Предбалкана и около Черноморието. В планините ще е топло за сезона с разкъсана облачност. Вятърът – със скорост до 20-30 километра в час. Температурите – от 10  градуса по високите части до 15 градуса в ниското. \r\n\r\n Антициклонът, който поддържаше тихото и сравнително топло за сезона време в Централна и Източна Европа постепенно отстъпва на изток. Отваря врата за порция студен въздух. Затова още в петък очакваме да се усили вятърът, който да разбута гъстите мъгли, а с тях и замърсителите в ниските атмосферни слоеве. Слаби превалявания на изолирани места в западната половина на страната. \r\n\r\n В събота – без валежи. В неделя и понеделник от запад на изток ще превали, сняг - над 1500 метра. С нахлуването на студен въздух от началото до средата на другата седмица очакваме да превали слаб сняг по високите полета в Западна България. \r\n\r\n И днес страната ни остава в плен на гъсти мъгли и мръсен въздух. В над 10 града на страната стойностите на фините прахови частици са над допустимите нива рано тази сутрин. Най-значително е замърсяването в София, Пловдив, Видин, Плевен и Горна Оряховица. По-осезаеми движения в атмосферата очакваме едва в края на седмицата. В събота и неделя ще е ветровито със скорост на вятъра около и над 50 километра в час. Около река Дунав обаче вятърът ще е по-осезаем чак в началото на новата седмица. \r\n \n\t\t\t\t\t\t", "date": "2019.12.19", "title": "Мъглив, но топъл четвъртък"}
{"url": "http://www.bnews.bg/article/264880-shotlandiya_iska_nov_referendum_za_nezavisimost_ot_velikobritaniya", "text": "\n Първият министър на Шотландия Никола Стърджън очерта плановете за нов референдум за независимост, като аргументира, че сега има ясен \"конституционен и демократичен случай\" за ново гласуване. \r\n\r\n Нейната Шотландска национална партия спечели мнозинство на изборите в Обединеното кралство миналата седмица, като си осигури 47 от 59 места. Този резултат и мнозинствата на Шотландската национална партия на предишни общи избори през 2015 и 2017 г. направиха случая с поредния референдум „неоспорим”, каза тя на пресконференция в Единбург. \r\n\r\n Консерваторите на премиера Борис Джонсън спечелиха мажоритарно мнозинство в цялата страна, но загубиха повече от половината от местата си в Шотландия след кампания срещу нов вот за независимост. \r\n\r\n „Шотландия даде да се разбере много ясно миналата седмица, че не иска правителство на торите, ръководено от Борис Джонсън, да ни изведе от Европейския съюз\", каза Стърджън пред репортери. \r\n\r\n „Това е бъдещето, пред което сме изправени, ако нямаме възможност да обмислим алтернативата на независимостта”. \r\n\r\n Шотландците гласуваха против независимостта с 55 процента през 2014 г. в това, което беше описано като гласуване „веднъж в поколение”, за да се определи бъдещето на страната. \r\n\r\n Привържениците на независимостта заявиха, че няма да търсят друго гласуване, освен ако няма „съществена промяна в обстоятелствата“ в отношенията на Шотландия с останалата част от Обединеното кралство. Но тъй като Джонсън е готов да изведе Великобритания от ЕС до края на следващия месец, националистите твърдят, че Brexit е тази промяна, тъй като шотландците гласуваха с мнозинство да останат в блока през 2016 г. \r\n\r\n Стърджън призова британското правителство в Лондон да прехвърли правомощия, позволяващи на делегираната администрация в Единбург да проведе така наречения \"indyref2\" (втори референдум за независимост – бел. ред.). \r\n\r\n Стърджън по-рано заяви, че ще поиска от британското правителство формално разрешение за провеждане на още един референдум преди края на тази година. \r\n\r\n Освен това тя посочи, че иска този референдум да се проведе през 2020 година. \r\n \n\t\t\t\t\t\t", "date": "2019.12.19", "title": "Шотландия иска нов референдум за независимост от Великобритания"}
{"url": "http://www.bnews.bg/article/264877-desetki_avtomobilni_gumi_byaha_naryazani_v_shumen", "text": "\n Десетки автомобилни гуми бяха нарязани в Шумен. \r\n\r\n На неприятната гледка се натъкват собственици на коли на ул. „Граф Игнатиев”. На някои от колите са нарязани по две, на други по една гума. \r\n\r\n Пробити са така, че да не позволят да бъдат поправени. \r\n\r\n „За добро утро за празниците имаме хубав подарък - някой който се е веселил през нощта и се е гаврил”, заявиха потърпевши. \r\n\r\n По думите им автомобилните гуми не подлежат на вулканизация.  \r\n\r\n От полицията извършиха оглед на автомобилите. Започва  разследване, което да установи извършителя. \r\n \n\t\t\t\t\t\t", "date": "2019.12.19", "title": "Десетки автомобилни гуми бяха нарязани в Шумен"}
{"url": "http://www.bnews.bg/article/264873-izvanredno_polozhenie_v_avstraliyskiyat_shtat_nov_yuzhen_uels", "text": "\n Извънредно положение в австралийският щат Нов Южен Уелс заради горещините и бушуващите пожари. На територията на щата, където се намира и Сидни, бушуват стотина пожари, като половината от тях не са овладени. \r\n\r\n Tе са причина за облаците дим и токсични изпарения, които покриват най-големия град Сидни. 17 декември беше отчетен, като най-горещият ден в Австралия, откакто се води статистика - 40,9 градуса. \r\n \n\t\t\t\t\t\t", "date": "2019.12.19", "title": "Извънредно положение в австралийският щат Нов Южен Уелс"}
{"url": "http://www.bnews.bg/article/264888-skandal_vizhte_kak_karakachanov_prevarna_balgariya_v_smetishte_za_opasni_otpadatsi_video", "text": "\n Размазващи разкрития за далаверите на управляващите патриоти, които превръщат България в сметище за опасни отпадъци на Европа. И на всичкото отгоре плащат за опасните отпадъци с нашите пари!  \r\n\r\n \r\n\r\n   \r\n \n\t\t\t\t\t\t", "date": "2019.12.19", "title": "Скандал! Вижте как Каракачанов превърна България в сметище за опасни отпадъци!- видео"}
{"url": "http://www.bnews.bg/article/264879-prodavat_na_targ_apartamenta_na_filip_kirkorov_v_latviya", "text": "\n Апартаментът на Филип Киркоров в Латвия да бъде продаден на търг. Това реши московски съд, предаде ТАСС. \r\n\r\n Жилището на певеца струва 200 милиона рубли. Ищец по делото е латвийска банка, от която звездата е теглил ипотечен кредит. Апартаментът ще бъде обявен за публична продан с начална тръжна цена 193 257 846 рубли, се казва в решението на съдебната институция. \r\n\r\n То не е окончателно и подлежи на обжалване. \r\n \n\t\t\t\t\t\t", "date": "2019.12.19", "title": "Продават на търг апартамента на Филип Киркоров в Латвия"}
{"url": "http://www.bnews.bg/article/264871-ogranicheno_e_dvizhenieto_na_am_trakiya_v_rayona_na_plovdiv", "text": "\n Отсечка от АМ „Тракия” е затворена за заради катастрофа при км 140 в посока София с товарен автомобил, превозващ метан, съобщи кореспондентът на bTV в региона. \r\n\r\n Камионът се е ударил с автомобил и има теч на гориво по пътните платна. Няма пострадали при инцидента. \r\n\r\n Движението се отклонява на км  150 през Шишманци в  посока София, а към Бургас- на 133км през Поповица. Да се кара с повишено внимание поради гъста мъгла! \r\n\r\n Екипи на Пътна полиция регулират движението. \r\n \n\t\t\t\t\t\t", "date": "2019.12.19", "title": "Ограничено е движението на АМ „Тракия” в района на Пловдив"}
