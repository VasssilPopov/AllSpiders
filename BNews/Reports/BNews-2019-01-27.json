{"url": "http://www.bnews.bg/article/255779-protest_i_avtoshestvie_sreshtu_sotsialnoto_neravenstvo_v_plovdiv", "text": "\n Протест и автошествие срещу социалното неравенство в Пловдив. В него се включиха над 20 автомобила. Колоната беше предвождана от полиция, която не допусна задръствания по възловите артерии на града. \r\n\r\n Недоволството беше прекратено преди коледните и новогодишните празници. Днес протестът беше срещу повишените цени на тока, водата, данъците и хранителните продукти. Хората заявяват, че протестът им не е подкрепен от нито една партия. На шестима от автошествието са съставени актове за преминаване на червен светофар. \r\n \n\t\t\t\t\t\t", "date": "2019.01.27", "title": "Протест и автошествие срещу социалното неравенство в Пловдив"}
{"url": "http://www.bnews.bg/article/255776-blizo_2000_dushi_se_sastezavaha_v_ledenite_vodi_na_dunav", "text": "\n Рекордните 1917 плувци взеха участие в традиционното зимно плувно 400-метрово състезание в ледените води на река Дунав, предаде БТА. \r\n\r\n Организаторите на зрелищната проява в дунавски германски град Нойбург отбелязват петдесетата й годишнина. Повечето от участниците носеха неопренови костюми, които да ги предпазят от студената вода на реката, чиято температура беше 2,5 градуса по Целзий. \r\n\r\n Но сред плувците се откроиха и 70 смелчаци, които преплуваха разстоянието само по бански костюми. По традиция участниците носят зимни вълнени шапки, викингски рога и други пъстроцветни украшения, даващи карнавален привкус на състезанието. На 20 души трябваше да бъде оказана помощ, тъй като изпаднаха в хипотермия. На останалите на излизане на брега доброволци им поднасяха топла супа или чай. \r\n\r\n В тазгодишната надпревара взеха участие 222 групи от 162 общности, сред които фигурираха плувци от Полша, Франция и Чехия.  \r\n \n\t\t\t\t\t\t", "date": "2019.01.27", "title": "Близо 2000 души се състезаваха в ледените води на Дунав"}
{"url": "http://www.bnews.bg/article/255777-deyvid_bekam_spasil_modnata_kompaniya_na_zhena_si_ot_falit", "text": "\n Дейвид Бекъм е финансирал модната марка на съпругата си Виктория с 23 милиона британски паунда, за да я спаси от фалит, съобщава в. „Дейли мейл“, цитиран от БГНЕС. \r\n\r\n Новината идва на фона на съобщенията, че модният бизнес на бившата певица от „Спайс гърлс“, която от години се изявява като дизайнер, е затънал в дългове и е отчела загуби за над 10 милиона паунда за 2017 година. \r\n\r\n Дрехите на Виктория Бекъм са популярни сред звезди като херцогинята на Съсекс Мегън Маркъл, Кендал Дженър и певицата Лейди Гага. Въпреки звездната подкрепа обаче компанията отчита загуби четири поредни години от 2008 година насам. Лошите резултати са в следствие на разходите за „дизайна, маркетинга и продажбите“, съобщи говорител на модната компания на Бекъм. Миналата година дизайнерката се наложи да съкрати част от персонала си и да увеличи разходите за реклама, което доведе до леко повишаване на продажбите през април. \r\n\r\n За разлика от съпругата си Дейвид Бекъм, който е част от управителния съвет на компанията „Ди Би венчърс“, е отчел печалба за миналата година в размер на 23,2 милиона паунда и е получил дивиденти за близо 19 милиона паунда. \r\n \n\t\t\t\t\t\t", "date": "2019.01.27", "title": "Дейвид Бекъм спасил модната компания на жена си от фалит"}
{"url": "http://www.bnews.bg/article/255774-krepostta_baba_vida_se_nuzhdae_ot_restavratsiya", "text": "\n Единственият изцяло запазен средновековен замък в България - крепостта \"Баба Вида\", се нуждае от спешна реставрация. Това е причина за включването й в дарителската кампания \"Избери, за да помогнеш\". \r\n\r\n Изграждането на замъка започва през Х век върху една от кулите на римската крепост Бонония. Защитната му система включва две оградни стени, а външната е подсигурена с две бойни кули. С времето се превръща във важен отбранителен център на брега на река Дунав и главно укрепление в крайните северозападни земи през Второто българско царство. \r\n\r\n Последният му владетел преди падането на България под османска власт е цар Иван Срацимир, който извършва мащабни подобрения. След превземането му османските турци покриват кулите и изграждат стрелкова тераса на второ ниво. Така замъкът се превръща в чисто военно укрепление. \r\n\r\n Днес този единствен изцяло запазен средновековен замък у нас е крепост-музей и един от 100-те национални туристически обекта. Стопанисва го Регионалният исторически музей във Видин. \r\n\r\n Легенда разказва за наследница на могъщ видински владетел с името Вида, построила замъка и живяла в него до дълбоки старини. Хората го нарекли на нея – \"Бабини Видини кули\", или \"Баба Вида\". \r\n\r\n Крепостта обаче спешно се нуждае от помощ на най-застрашените участъци. Последните частични реставрации по нея са правени в края на ХХ век. Замъкът има шанс за частична реставрация, след като попада в кампанията \"Избери, за да помогнеш”. Досега от кампанията са събрани над 5000 лева. Има проект за цялостна реставрация, който е за около 6-7 милиона лева. Събирането на дарения продължава. \r\n \n\t\t\t\t\t\t", "date": "2019.01.27", "title": "Крепостта „Баба Вида” се нуждае от реставрация"}
{"url": "http://www.bnews.bg/article/255778-vav_vidin_protestiraha_za_obeshtanata_im_magistrala_do_sofiya", "text": "\n Хората от Видин излязоха на протест заради забавянето на изграждането на магистралния път към София. Преди година във видинско пак имаше протести и пътни блокади. \r\n\r\n Днес протестиращите граждани направиха снежен човек пред дома на кмета и го замеряха с яйца и домати, като символичен бунт срещу местната власт. Организатор на протеста  е „Гражданско обединение”. \r\n\r\n Само преди дни във Видин бе регионалният министър Петя Аврамова заедно с директорът на Пътната агенция – Дончо Атанасов, които обясниха, че по обекта се работи. \r\n\r\n А местната власт от своя страна отхвърли обвиненията за забавянето, като ги нарече фалшива новина.  \r\n\r\n Засега блокада на пътища не се предвижда.  \r\n \n\t\t\t\t\t\t", "date": "2019.01.27", "title": "Във Видин протестираха за обещаната им магистрала до София"}
{"url": "http://www.bnews.bg/article/255780-aksel_lund_svindal_se_otkazva_sled_svetovnoto", "text": "\n Двукратният олимпийски шампион Аксел Лунд Свиндал ще прекрати състезателната си кариера след края на световното първенство по ски алпийски дисциплини, което ще се проведе от 5 до 17 февруари в Оре, Швеция.  \r\n\r\n 36-годишният норвежец имаше проблеми на тренировката преди петъчното спускане в Кицбюел, а след последвалите медицински прегледи е взел решение да се оттегли.  \r\n\r\n \"Тренировката в четвъртък доведе до някои проблеми. Прегледах коляното си в Инсбрук - няма нова контузия, но нещата със старата не са много добре. Фокусиран съм изцяло върху Оре. Това ще бъде моето последно състезание\", обяви най-възрастният олимпийски шампион в историята на алпийските ски. \r\n\r\n Свиндал няма да участва в стартове до началото на световното. Той така и не успя да се възстанови напълно от контузията в коляното, която получи при падане в Кицбюел през 2016 г. \r\n\r\n Норвежецът е олимпийски шампион в супергигантския слалом от Ванкувър 2010 и в спускането от Пьонгчанг 2018. Освен това има сребро в спускането и бронз от гигантския слалом през 2010 г. Аксел Лунд Свиндал е петкратен световен шампион и има общо осем медала от първенства на планетата.  \r\n\r\n Той има 11 трофея в Световната купа. Носител е на Големия кристален глобус през 2007 и 2009 г. Също така има 9 малки световни купи - пет в супергигантския слалом, две в спускането и по една в гигантския слалом и комбинацията. \r\n\r\n С 36-те си победи в стартове за Световната купа Свиндал се нарежда на шесто място във вечната ранглиста при мъжете след Пирмин Цурбриген (40), Марк Жирардели (46), Алберто Томба (50), Херман Майер (54), Марсел Хиршер (67) и Ингермар Стенмарк (86). \r\n \n\t\t\t\t\t\t", "date": "2019.01.27", "title": "Аксел Лунд Свиндал се отказва след световното"}
{"url": "http://www.bnews.bg/article/255775-ruski_bombardirovachi_do_kanada", "text": "\nАмерикански и канадски изтребители засякоха руски бомбардировачи до въздушното пространство на Канада, съобщават АП и ТАСС.\r\n\r\nИзтребителите са ескортирали два руски бомбардировача, които са летели до северноамериканското крайбрежие.\r\n\r\nСеверноамериканското военновъздушно-космическо командване (НОРАД) информира, че два изтребителя F-22 и два изтребителя CF-18 са засекли два руски стратегически бомбардировача Т-160 в събота сутринта. Бомбардировачите са навлезли в зона, в която патрулират канадските Военновъздушни сили.\r\nНовини от България и света, актуална информация 24 часа в денонощието\r\nРуски бомбардировачи до Канада\r\n\r\n\r\nАмерикански и канадски изтребители засякоха руски бомбардировачи до въздушното пространство на Канада, съобщават АП и ТАСС.\r\n\r\nИзтребителите са ескортирали два руски бомбардировача, които са летели до северноамериканското крайбрежие.\r\n\r\nСеверноамериканското военновъздушно-космическо командване (НОРАД) информира, че два изтребителя F-22 и два изтребителя CF-18 са засекли два руски стратегически бомбардировача Т-160 в събота сутринта. Бомбардировачите са навлезли в зона, в която патрулират канадските Военновъздушни сили.\r\n\r\nОт НОРАД поясняват, че бомбардировачите са останали в международното въздушно пространство и не са навлизали в суверенна територия. Допълва се, че са използвани радари, сателити и изтребители за патрулиране в небето и следене на самолети до въздушното пространство на САЩ и Канада.\r\n\r\nИ преди канадски изтребители са прихващали руски бомбардировачи. Такива случаи имаше през април 2017 г. и декември 2014 г.\r\n\r\nОт НОРАД са съобщили пред ТАСС, че три американски и два канадски самолета, включително американски самолет за далечно радиолокационно откриване E-3 AWACS, са прихванали руските бомбардировачи.\r\n\r\nРуското военно министерство пояснява, че екипажът на двата стратегически бомбардировача е завършил планиран полет над неутрални води в Северния ледовит океан в събота и е практикувал презареждане. Полетът е отнел над 15 часа. Ведомството съобщава още, че далекобойната авиация редовно провежда подобни учебни полети над неутралните води на Северния ледовит океан, Северния Атлантик, Черно море, Каспийско море и Тихия океан. \n\t\t\t\t\t\t", "date": "2019.01.27", "title": "Руски бомбардировачи до Канада"}
{"url": "http://www.bnews.bg/article/255773-bez_kapka_milost_nole_pobedi_nadal_i_specheli_15_a_titla", "text": "\n Новак Джокович спечели 15-а титла от Големия шлем, след като по категоричен начин победи втория в световната ранглиста - Рафаел Надал, на финала на Откритото първенство на Австралия по тенис. \r\n\r\n Въпреки очакванията за оспорвана среща, лидерът в подреждането при мъжете се справи със съперника си само за 2 часа и 4 минути и успя да вдигне победоносно ръце, след като се наложи с 6:3, 6:2, 6:3. \r\n\r\n Това бе 28-ма победа за Джокович срещу Надал в 53-и мач помежду им. Двамата се срещат за втори път на финал в Мелбърн, като предишният им мач завърши отново с победа за сърбина, но след 5 часа и 53 минути на корта.  \r\n\r\n За 8-ми път сърбинът и Надал играха един срещу друг на финал на турнир от Големия шлем. След победата на Ноле днес (27 януари), балансът в тези срещи е 4:4. Джокович триумфира и при предпоследния сблъсък помежду им - на полуфинала на \"Уимбълдън\" през 2018 г. \r\n\r\n Този път обаче Ноле бе далеч по-бърз в успеха си. Той стартира с пробив, който му бе достатъчен да поведе в сетовете. Испанецът продължи с непредизвиканите грешки и във втората част. Това доведе до пробив за Джокович за 3:2. До края на сета Надал не успя да вземе нито един гейм. \r\n\r\n В последната част 31-годишният сърбин продължи с доминацията си. Пробивът дойде за 2:1 в негова полза. Надал така и не намери сили да се противопостави в осмия финал между двамата от турнири от Големия шлем. Сърбинът завърши мача с още един пробив. \r\n\r\n Испанецът записа осма загуба на финали на най-престижните турнири в календара. Надпреварата в Мелбърн е сред най-трудните за Матадора. 4 от пораженията му са именно там. Той има и една титла от 2014 г. \r\n\r\n Лидерът в световната ранглиста Джокович пък вдигна титлата на Откритото първенство на Австралия за рекорден 7-ми път. Той изпревари Роджър Федерер, който е печелил трофея 6 пъти. \r\n\r\n Надал все пак остава преди сърбина в класацията за най-много титли от Големия шлем изобщо. Той има 17 отличия и е на второ място в тази класация. Лидер е Федерер с 20. \r\n \n\t\t\t\t\t\t", "date": "2019.01.27", "title": "Без капка милост Ноле победи Надал и спечели 15-а титла"}
{"url": "http://www.bnews.bg/article/255772-vav_vidin_protestiraha_za_obeshtanata_im_magistrala_do_sofiya", "text": "\n Хората от Видин излязоха на протест заради забавянето на изграждането на магистралния път към София. Преди година във видинско пак имаше протести и пътни блокади. \r\n\r\n Днес протестиращите граждани направиха снежен човек пред дома на кмета и го замеряха с яйца и домати, като символичен бунт срещу местната власт. Организатор на протеста  е „Гражданско обединение”. \r\n\r\n Само преди дни във Видин бе регионалният министър Петя Аврамова заедно с директорът на Пътната агенция – Дончо Атанасов, които обясниха, че по обекта се работи. \r\n\r\n А местната власт от своя страна отхвърли обвиненията за забавянето, като ги нарече фалшива новина.  \r\n\r\n Засега блокада на пътища не се предвижда.  \r\n \n\t\t\t\t\t\t", "date": "2019.01.27", "title": "Във Видин протестираха за обещаната им магистрала до София"}
{"url": "http://www.bnews.bg/article/255770-pozhar_izpepeli_nad_100_koli_v_avtomorga_v_angliya", "text": "\n Огромен пожар изпепели близо 100 коли в автоморга в британския град Престън, съобщи Би Би Си. Пожарът избухнал след полунощ и бързо обхванал огромното хале, в което колите били подготвяни за рециклиране. \r\n  \r\nНяма пострадали, тъй като огънят е пламнал след работно време и автоморгата е била затворена. \r\n\r\n На място пристигнали 12 пожарни автомобила и близо 80 огнеборци, които успели да овладеят пожара рано тази сутрин. \r\n  \r\nНад мястото на инцидента обаче все още се носи гъст задушлив дим. Местните власти посъветваха живеещите в района да не излизат навън и да не отварят прозорците на домовете си.  \r\nПричините за пожара се изясняват. \r\n \n\t\t\t\t\t\t", "date": "2019.01.27", "title": "Пожар изпепели над 100 коли в автоморга в Англия"}
{"url": "http://www.bnews.bg/article/255766-zadarzhaha_dvama_povredili_30_koli_v_mladost", "text": "\n Столични полицаи задържаха двама мъже за увреждане на автомобили, съобщиха от МВР. \r\n  \r\nСигналът в полицията е подаден тази сутрин около 5.10 часа. По първоначални данни в столичния квартал „Младост“ 2 са увредени около 30 автомобила. \r\n  \r\nЗадържани са двама 19 – годишни, съпричастни към извършеното деяние. \r\n  \r\nРаботата на полицията по установяването на други участници в проявата продължава. \r\n \n\t\t\t\t\t\t", "date": "2019.01.27", "title": "Задържаха двама, повредили 30 коли в „Младост“"}
{"url": "http://www.bnews.bg/article/255768-nay_malko_19_zaginali_sled_atentat_sreshtu_katedrala_vav_filipinite", "text": "\n Две бомби избухнаха в района на катедрала на остров в южната част на Филипините. Те отнеха живота на най-малко 19 души и раниха други 48, отишли на неделна литургия, съобщи началникът на националната полиция Оскар Албайалде, цитиран от Асошиейтед прес. \r\n\r\n Сред жертвите има и цивилни, и военни. На снимки в социалните мрежи се виждат отломки и тела, лежащи на улицата пред катедралата, срещу която са извършвани нападения и в миналото. \r\n\r\n „Наредих на нашите войски да повишат нивото на тревога, да обезопасят всички религиозни обекти и обществени места и да приложат мерки за безопасност, за да предотвратят враждебни планове“, каза в комюнике министърът на националната отбрана Делфин Лорензана. \r\n  \r\nНикой не е поел отговорност за нападението. \r\n  \r\nОстров Джоло, където се намира катедралата, от дълго време е тормозен от екстремистите от групировката Абу Саяф. Тя е в черните списъци на САЩ и на Филипините с терористични организации, заради извършените от нея бомбени атентати, отвличания и обезглавявания. \r\n \n\t\t\t\t\t\t", "date": "2019.01.27", "title": "Най - малко 19 загинали след атентат срещу катедрала във Филипините"}
{"url": "http://www.bnews.bg/article/255763-donald_tramp_sakrashteniyata_na_zhurnalisti_se_dalzhat_na_umorata_ot_falshivi_novini", "text": "\n След появилите се тази седмица съобщения, че десетки журналисти от либералните сайтове \"Бъзфийд\" и \"Хъфпост\" ще загубят работата си заради бюджетни ограничения, американският президент Доналд Тръмп разкритикува двете медии. \r\n  \r\n\"Фалшивите Новини и лошата журналистика предизвикаха голям спад. За съжаление, още много ще последват. Хората искат Истината!\", написа Тръмп в Туитър. \r\n\r\n Тръмп от дълго време отправя нападки срещу критиците си в пресата, като често използва израза \"фалшиви новини\" и нарича някои медии \"враг на народа\". \r\n  \r\n\"Бъзфийд\" неотдавна публикува твърдение, че Тръмп е накарал бившия си адвокат Майкъл Коен да излъже Конгреса за предприемачески проект в Русия. Робърт Мълър, специалния прокурор, разследващ имало ли е връзки между предизборния щаб на Тръмп през 2016 г. и Русия, опроверга поместената в статията информация. \r\n  \r\nСпоред някои данни общо около 1000 журналисти са загубили работата си през последната седмица, включително в медийната компания \"Ганет\", която издава вестника \"Ю Ес Ей тудей\". \r\n \n\t\t\t\t\t\t", "date": "2019.01.27", "title": "Доналд Тръмп: Съкращенията на журналисти се дължат на умората от фалшиви новини"}
{"url": "http://www.bnews.bg/article/255765-vremenno_spirat_vodata_v_nyakoi_chasti_na_stolitsata", "text": "\n На 28 януари 2019 г. (понеделник), във връзка с изграждане на сградно водопроводно отклонение на бул. „Цар Борис III“ жк. „Хиподрума“, се налага спиране на водоподаването от 10:00 до 16:00 часа на клиентите на „Софийска вода”, живеещи в района на ул. „Найден Геров“, бул. „Акад. Иван Евстатиев Гешов“, бул. „Цар Борис III”, ул. „Софийски герой“. \r\n  \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Найден Геров “ ъгъла с ул. „Сотир Андонов“. \r\n  \r\nНа 28 януари 2019 г. (понеделник), във връзка с подмяна на спирателен кран на ул. „Константин Иречек“ кв. „Крива река“, се налага спиране на водоподаването от 10:00 до 17:00 часа на клиентите на „Софийска вода”, живеещи в района на ул. „Константин Иречек“, ул. „Св. Иван Рилски“, бул. „Пенчо Славейков“, ул. „Даскал Манол“. \r\n  \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Св. Иван Рилски“ ъгъла с ул. „Крива река“. \r\n  \r\nНа 28 януари 2019 г. (понеделник), във връзка с подмяна на сградно водопроводно отклонение на ул. „Троянов път“ с. Казичене, се налага спиране на водоподаването от 10:00 до 17:00 часа на клиентите на „Софийска вода”, живеещи в района на ул. „Троянов път“ от ул. „Липите“ до края на улицата. \r\n\r\n При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес ул. „Троянов път“ пред №40. \r\n  \r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. \r\n  \r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. \r\n  \r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС. \r\n \n\t\t\t\t\t\t", "date": "2019.01.27", "title": "Временно спират водата в някои части на столицата"}
{"url": "http://www.bnews.bg/article/255758-marsohodat_oportyuniti_navarshva_15_godini", "text": "\n Космическият апарат \"Опортюнити\" на НАСА навършва 15 години на Марс, съобщи ТАСС. \r\nГодишнината обаче е с горчив привкус, защото марсоходът е в спящ режим от юни м.г. заради прашна буря на планетата. НАСА не се е свързвала с него от 10 юни 2018 г. След края на бурята космическият апарат \"Марс рикънисънс орбитър\" засне \"Опортюнити\" от орбита. Специалистите на НАСА се надяват, че силните ветрове на Марс, които продължават до края на януари, ще разчистят панелите на слънчевите батерии. \r\n\"Опортюнити\" кацна на Марс на 25 януари 2004 г. Той е на планетата вече 5479 дни и е надхвърлил предварителната продължителност на мисията си 59 пъти. \r\n\"Спирит\" - близнакът на \"Опортюнити\", който кацна на противоположната страна на Марс на 4 януари 2004 г., излезе от строя през 2010 г. заради прашна буря. \r\nЗадачата на двата марсохода беше да търсят следи за наличие на вода в миналото. Те откриха много такива доказателства. \"Опортюнити\" е изпратил на Земята около 225 000 снимки от марсианската повърхност. \r\nОсвен \"Опортюнити\" на Марс работи още един космически апарат на НАСА - \"Кюриосити\", който кацна през 2012 г. \r\n \n\t\t\t\t\t\t", "date": "2019.01.27", "title": "Марсоходът \"Опортюнити\" навършва 15 години"}
{"url": "http://www.bnews.bg/article/255760-otvoren_e_patyat_pamporovo_smolyan", "text": "\n Късно снощи пътят Пампорово – Смолян беше отворен , но през деня десетки хора бяха блокирани за часове, без да знаят кога ще могат да преминат. \r\n\r\n Ситуацията в областта започва да се нормализира след обилните валежи. Проходът Пампорово вече е отворен за преминаване, но само с вериги. \r\n\r\n Благодарение на усилията на военните със специализирана техника проходът вчера в късния следобед беше отворен за поетапно преминаване. \r\n\r\n Остава затворен прохода Превала за почистване, затворен е и пътят Пампорово – Стойките, както и пътят Смилян – Рудозем. \r\n\r\n Инж. Дончо Атанасов, директор на АПИ, обясни, че проходът Пампорово е отворен от около 17 ч. в събота, отворен е и пътят от Пампорово към Смолян. \r\n\r\n Все още има места без електричество, аварийни екипи и повече от 120 човека работят за отстраняване на аварията в областта. Доставени са и 10 генератора за електричество. \r\n\r\n Най – тежка остава ситуацията в Доспат и Борино. Елин Радев, кмет на Доспат, обясни в предаването „Тази неделя” по bTV, че общината е в бедствено положение, тъй като повече от 40 часа няма ток. За три села това ще доведе до спиране и на водоподаването. Няма бедстващи хора. Пътят към Девин, Гоце Делчев и Пловдив е отворен. Кметът Елин Радев обясни, че работи с областната управа и Пътната агенция за преодоляване на ситуацията. По думите му падналите дървета са съборили стълбове на далекопроводи и от там идва проблемът с електрозахранването. Пътищата в областта иначе вече са почистени от снега и са проходими. \r\n\r\n Усложнена беше обстановката и в Благоевградско в събота. Днес пътят за Банско е изчистен до асфалт. \r\n\r\n Много райони в Южна България са в капана на замита. Образуваха се свлачища в района на община Баните, които затрупаха коли и постройки. Хората призоваха институциите за помощ, за да се изградят подпорни стени, които да спрат свличането на кална маса. Има опасност и за къщите, в които вече има вода. \r\n\r\n Кметът на общината обясни, че ситуацията продължава да бъде усложнена. През деня ще се разчистват улиците от падналите свлачища. Общината обаче е с оскъден бюджет и се разчита на междуведомствената комисия от Министерския съвет, която да помогне за възстановителните работи. Втори ден няма ток в три села в района. \r\n \n\t\t\t\t\t\t", "date": "2019.01.27", "title": "Отворен е пътят Пампорово - Смолян"}
{"url": "http://www.bnews.bg/article/255771-poveche_ot_polovinata_germantsi_iskat_ogranichenie_na_skorostta_po_autobanite", "text": "\n Повечето германци подкрепят идеята да се наложи ограничение на скоростта по германските магистрали като мярка за борба с климатичните промени, показват данни от социологическо проучване, цитирано от Ройтерс. \r\n  \r\n52% от запитаните искат да бъде въведена максимална скорост от 120 до 140 км/ч, показва проучването на института \"Емнид\", публикувано във в. \"Билд ам зонтаг\". Четиридесет и шест процента са против въвеждането на такива ограничения. \r\nНазначена от правителството комисия проучва варианта да бъдат променени правилата в участъците от магистралите без ограничения, като по този начин се помогне Германия да изпълни целите, поставени от ЕС, за ограничаване на емисиите на парникови газове. \r\n  \r\nНе всички обаче са съгласни с плановете. \r\n\r\n „Принципът на свободата се е самодоказал. Който иска да кара със 120, нека кара със 120, а тези, които искат да шофират по-бързо, нека го правят. Защо е тази постоянна мания да се контролира всичко до най-малката подробност?“, заяви пред вестника транспортният министър Андреас Шойер от баварския консервативен Християнсоциален съюз. \r\n\r\n Шойер изтъкна, че германските аутобани са едни от най-безопасните в света и че налагането на ограничение на скоростта ще намали като цяло въглеродните емисии на страната само с 0,5 на сто. \r\n\r\n Той заяви, че 7640 км от германските магистрали - около 30% от общата им дължина - имат вече ограничения. \r\n  \r\n \n\t\t\t\t\t\t", "date": "2019.01.27", "title": "Повече от половината германци искат ограничение на скоростта по аутобаните"}
{"url": "http://www.bnews.bg/article/255769-utezhnena_obstanovka_na_mnogo_mesta_v_stranata_zaradi_snegovalezhite", "text": "\n Утежнена обстановка заради снеговалежите на много места в страната. Бедственото положение в Смолянско остава. Дебелината на снежната покривка в Пампорово е достигнала метър и 60 см., съобщи Планинската спасителна служба в курорта. \r\nБедствено положение в Смолянско заради снега (СНИМКИ) \r\n  \r\nПроходът през Пампорово е отворен за движение, като преминаването става задължително с вериги. \r\n  \r\nВ цялата страна паднаха значителни количества дъжд, в Северна България - сняг, поледици – на Североизток. Заради валежите нивата на реките и язовирите се покачиха. \r\n  \r\nДвадесет военнослужещи от състава на 101-ви Алпийски полк продължават да оказват помощ на населението в област Смолян, съобщават от Министерството на отбраната. \r\nРедица свлачища в Баните, евакуираха възрастни хора \r\n  \r\n20 военни започнаха разчистването на Превала тази сутрин, като идеята е в рамките на деня да бъде отворен проходът. Въведено е ограничение за движение на товарните автомобили над 12 т с ремаркета и полуремаркета през прохода Рожен. Същата забрана е в сила и за пътя Батак – Доспат. \r\n\r\n До обяд се очаква да бъде възстановено електрозахранването в община Доспат, която второ денонощие беше без ток, а от снощи - и без вода. Екипите на ЕВН ще продължат работата по отстраняване на авариите и възстановяването на електрозахранването и в община Борино. \r\n  \r\nБез достъп е Националната астрономическа обсерватория „Рожен“, където има закъсали работещи. С помощта на специализиран екип те ще бъдат извозени по домовете си. \r\n  \r\nЕкипи на пожарна безопасност и защита на населението следят критичните участъци денонощно. От Агенция „Пътна Инфраструктура” призовават шофьорите да се движат с повишено внимание в тунел „Траянови врата“ на АМ \"Тракия\". Скоростта там е ограничена на 70 км/ч. \r\n  \r\n \n\t\t\t\t\t\t", "date": "2019.01.27", "title": "Утежнена обстановка на много места в страната заради снеговалежите"}
{"url": "http://www.bnews.bg/article/255764-styuardesa_pochina_na_borda_na_havayskite_aviolinii", "text": "\n Полет на Хавайските авиолинии от Хонолулу за Ню Йорк беше отклонен към Сан Францискозаради внезапната смърт на една от стюардесите, съобщава Си Ен Ен. На борда имало 253 пътници и 12 души екипаж. \r\n\r\n Три часа след излитането пилотът попитал по сигналната уредба има ли лекар на борда, тъй като една от стюардесите има спешна нужда от помощ. Отзовалите се на повикването медицински лица обаче не успели да спасят 31-годишната Емили Грифит – служител с дългогодишен опит в авиокомпанията. \r\n  \r\n„Младата жена е получила сърдечен пристъп и въпреки оказаната й първа помощ е починала“, съобщиха от ръководството на Хавайските авиолинии, които изказаха съболезнования на семейството на стюардесата. \r\n  \r\n\r\n   \r\n \n\t\t\t\t\t\t", "date": "2019.01.27", "title": "Стюардеса почина на борда на Хавайските авиолинии"}
{"url": "http://www.bnews.bg/article/255759-nulevo_derbi_v_milano_snoshti", "text": "\n Милан и Наполи не излъчиха победител в дербито на кръга в италианската Серия \"А\". \r\n\r\n Двата тима направиха нулево реми на \"Сан Сиро\", като имаха доста положения да стигнат до успех, но gi пропиляха. \r\n\r\n Новата покупка Пятек, както и Франк Кесие изпуснаха за Милан, докато добри шансове за Наполи пропиляха Зиелински и Кайехон. \r\n\r\n Изгубените две точки от страна на неаполитанците тотално убиха интригата за титлата. Разликата между лидера Ювентус и Наполи е 8 точки, като \"бианконерите\" са и с мач по-малко. \r\n\r\n Милан запази четвъртата си позиция, но още утре може да бъде изместен от Рома. \r\n \n\t\t\t\t\t\t", "date": "2019.01.27", "title": "Нулево дерби в Милано снощи"}
{"url": "http://www.bnews.bg/article/255761-kukerskite_defileta_na_surva_v_pernik_prodalzhavat", "text": "\n Международният фестивал „Сурва” в Перник продължава и в неделя. Тази вечер е официалното закриване. \r\n\r\n Близо три дни перничани и много гости на града се радваха на кукерските дефилета, изложби, кулинарни демонстрации, работилници за маски и много други. \r\n\r\n В неделния ден за любителите на традиционната българска храна ще има кулинарни демонстрации в Градския парк на „Естрадата”. Състезателните фестивални дефилета отново ще се проведат от 10.00 ч. \r\n\r\n Пред Общинския младежки дом ще има творчески ателиета за маски, марионетки и колажи „Сподели Сурва”. Официалното закриване на фестивала е от 18.00 ч. \r\n \n\t\t\t\t\t\t", "date": "2019.01.27", "title": "Кукерските дефилета на „Сурва” в Перник продължават "}
{"url": "http://www.bnews.bg/article/255767-tsarkvata_chestva_prenasyaneto_na_moshtite_na_sv_yoan_zlatoust", "text": "\n На 27 януари православната църква чества Пренасяне мощите на св. Йоан Златоуст. \r\n  \r\nНа този ден се възпоменава тържественото връщане на светите му мощи на 27 януари 438 г. от Комана в Цариград и полагането им в църквата \"Св. Апостоли\", където била погребана и причинителката на неговите страдания, императрица Евдоксия, съпруга на източния император Аркадий. \r\nБосфорът почернял от лодките на посрещачите, както било и при връщането на светителя от първото заточение. Синът и дъщерята на Аркадий и Евдоксия – Теодосий ІІ и сестра му Пулхерия се молели пред гробницата на св. Йоан Златоуст за опрощаването на техните родители. През време на Латинската империя светите му мощи били отнесени в Рим и сега почиват в катедралата \"Св. Петър\". \r\n  \r\nСв. Йоан Златоуст е един от тримата светители (вселенски учители) наравно с Василий Велики Кесарийски и Григорий Богослов. Той е оставил най-голямото по обем богословско творчество в Източната църква. Бил е епископ на Константинопол шест и половина години. Светите му мощи почиват в катедралата \"Св. Петър\" в Рим. Чества се още на 13 ноември и на 30 януари. \r\n \n\t\t\t\t\t\t", "date": "2019.01.27", "title": "Църквата чества пренасянето на мощите на Св. Йоан Златоуст"}
{"url": "http://www.bnews.bg/article/255762-mezhdunaroden_den_v_pamet_na_zhertvite_na_holokosta", "text": "\n 27 януари е обявен за Международен ден в памет на жертвите на Холокоста. Датата е подбрана, тъй като на този ден през 1945 г. са освободени концлагеристите от лагера в Освиенцим (Аушвиц) в Полша. \r\n\r\n Гледката на трупове, умиращи и изтощени до смърт хора, заварени от съветските войски в лагера, предизвикват всеобщо възмущение. Въпреки това в Германия преминават 50 години преди да се появи ден в памет на жертвите на националсоциализма. \r\n\r\n „В днешния ден на почит към жертвите на Холокоста съм дълбоко обезпокоен. Дори не бих си помислил, че ще доживея до времена, в които евреите ще изповядват със страх вярата си в Европа. Натъжава ме фактът, че близо 40% от тях смятат да напуснат Европа. Холокостът продължава да се отрича в Европа. Всеки трети европеец заявява, че знае „съвсем малко“ за Холокоста, а всеки двадесети никога не е чувал за него”, каза по повод международния ден председателят на ЕК Жан-Клод Юнкер. \r\n\r\n „Няма да толерираме никакви форми на антисемитизъм, било то ежедневни офлайн и онлайн изказвания, подбуждащи омраза, или физически нападения. Европейската комисия работи заедно с всички държави-членки за преодоляването на тази заплаха и за гарантирането на сигурността на еврейските общности в Европа”, каза още Юнкер. \r\n \n\t\t\t\t\t\t", "date": "2019.01.27", "title": "Международен ден в памет на жертвите на Холокоста"}
{"url": "http://www.bnews.bg/article/255757-prez_novata_sedmitsa_zatoplyaneto_shte_prodalzhi", "text": "\n Днес облачността над Западна и Централна България ще се разкъса и намалее до предимно слънчево, в източните райони ще се задържи значителна. Сутринта на места в котловините и по поречията ще има мъгли. Вятърът ще се ориентира от юг и ще е предимно слаб. \r\nМаксималните температури ще са между 4 и 9 градуса. Атмосферното налягане ще се задържи по-ниско от средното за месеца. \r\n  \r\nВ планините облачността от запад ще намалява и след обяд над повечето масиви ще е предимно слънчево. Ще духа умерен западен вятър, който до края на деня ще се ориентира от югозапад. Максимална температура на височина 1200 м - около 4 градуса, на 2000 м - около минус 2 градуса. \r\nНад Черноморието облачността ще е значителна, но само на отделни места в южните райони сутринта все още ще има превалявания. Към края на деня облачността ще се разкъса. Вятърът ще е до умерен от северозапад, в следобедните часове ще отслабне и ще се ориентира от юг. Максималните температури ще са от 4 до 7 градуса. Температурата на морската вода е 6-7 градуса. Вълнението на морето най-често ще бъде 2 бала. \r\nВ началото на следващата седмица, с поток от югозапад, затоплянето ще продължи. В източната половина от страната ще се усили южният вятър и през следващите дни температурите там ще са високи: над 10 градуса, достигащи във вторник - сряда на места до 15 градуса. По-ниски ще остават стойностите в Западна България, особено в северозападните райони, където има снежна покривка. Облачността постепенно ще се увеличи, в понеделник ще бъде предимно висока и средна, без валежи. \r\n\r\n От вторник отново ще има превалявания, предимно слаби и предимно от дъжд, в планините - от сняг. В северозападните райони, а в нощните часове и по високите полета на Западна България е възможно дъждът да се примесва и временно да преминава в сняг. По-малка е вероятността за валежи във вторник - в източните райони, в сряда и четвъртък - в Северна България; в петък ще превалява главно в Източна България, с тенденция към спиране. \r\nВ събота ще е без валежи, отново в Източна България с повишение на дневните температури. \r\n  \r\n \n\t\t\t\t\t\t", "date": "2019.01.27", "title": "През новата седмица затоплянето ще продължи"}
