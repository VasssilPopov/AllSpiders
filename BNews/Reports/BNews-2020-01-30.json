{"url": "http://www.bnews.bg/article/265557-2_godishno_dete_ot_selo_varben_se_udavi_v_septichna_yama", "text": "\n 2-годишно дете от село Върбен, община Брезово, се е удавило в септична яма, съобщиха от полицията в Пловдив. \r\n\r\n Трагичната случка се разиграла тази сутрин. \r\n\r\n По предварителни данни бабата на детето го извела на двора, но в някакъв момент го губи от поглед. Вероятно тогава детето е паднало в ямата, която стои необезопасена от години. \r\n\r\n В това време майката била до магазина, а бащата хранел животните, разбра коресподент на bTV  в региона. \r\n\r\n Районната прокуратура в Пловдив е започнала разследване за небрежност спрямо родителите. \r\n\r\n Бабата на детето е в шок от случилото се. \r\n \n\t\t\t\t\t\t", "date": "2020.01.30", "title": "2-годишно дете от село Върбен се удави в септична яма"}
{"url": "http://www.bnews.bg/article/265559-mvr_pokaza_kakvo_otkri_v_imotite_na_bozhkov_video", "text": "\n МВР разпространи снимки и видео от специализираната полицейска операция в София, при която бяха проверени имотите на бизнесмена Васил Божков заради образуваното досъдебно производство в Спецпрокуратура. \r\n\r\n \"Това е най-мащабната операция, провеждана на територията на страната ни. Постигнат е изключителен синхрон между институциите\", съобщават от МВР. \r\n\r\n След операциите от сряда са повдигнати обвинения на петима души. Четирима от тях били извън страната. Петият обвиняем е бившият шеф на Комисията по хазарта Огнемир Митев. \r\n\r\n Сред обвинените е и соченият за ръководител на организирана престъпна група Васил Божков. Според прокуратурата тя е действала от 2014 г. в цяла България и е създадена с користна цел – принуда, изнудване, длъжностни престъпления и пране на пари. От обитаваното от Божков жилище са иззети множество картини, а от казино, също негова собственост – голяма сума пари. \r\n\r\n В хода на разследването са разпитани много хора, които свидетелстват за престъпната дейност на групата. Има данни, че ръководителят е предлагал по 10 000 лв. на ден на служител от Комисията по хазарта, за да внесе предложения за отнемане на лицензи на конкуренти дружества. За всичко това са уведомени КПКОНПИ, НАП и Министерството на финансите, съобщават още от МВР. \r\n\r\n Установява се дали са реални всички печалби от лотарийните игри и дали сумите са изплащани. \"От извършените проверки на АДФИ се установява, че е налице нарушение на закона и неупражняване на ефективен контрол от страна на Комисията по хазарта, в резултат на което в държавния бюджет не са постъпили повече от половин милиард лева\", съобщават още от полицията. \r\n\r\n \r\n\r\n   \r\n \n\t\t\t\t\t\t", "date": "2020.01.30", "title": "МВР показа какво откри в имотите на Божков(ВИДЕО)"}
{"url": "http://www.bnews.bg/article/265558-bili_aylish_shte_ima_spetsialno_izpalnenie_na_nagradite_oskar", "text": "\n Били Айлиш - петкратнатa носителка на награда \"Грами\", е сред изпълнителите, които ще излязат на сцената на 92-рите награди \"Оскар\". \r\n\r\n Официалната церемония по връчване на златните статуетки е на 9 февруари (неделя) в \"Долби Тиътър\", Холивуд.  \r\n\r\n Музикалната сензация е поканена за специално изпълнение от Американската академия за филмови изкуства и наука. \r\n\r\n Само преди броени дни Били Айлиш влезе в историята на най-престижните музикални награди \"Грами\" като най-младия артист с отличия в четирите водещи категории - за най-добър нов артист, албум на годината, запис на годината и песен на годината. \r\n \n\t\t\t\t\t\t", "date": "2020.01.30", "title": "Били Айлиш ще има специално изпълнение на наградите \"Оскар\""}
{"url": "http://www.bnews.bg/article/265555-samolet_katsna_avariyno_zaradi_patnichka_zaplashila_da_go_vzrivi", "text": "\n Самолет на руската авиокомпания S7 е извършил принудително кацане на московското летище \"Домодедово\", след като пътничка заплашила да взриви самолета, предадоха световните агенции, цитирани от БТА. \r\n\r\n Авиокомпанията каза, че машината е кацнала безопасно и далече от останалите самолети, а службите за спешна помощи и служители по сигурността веднага са се отправили към нея. \r\n\r\n Полицията е задържала пътничката, но взривни вещества или устройства у нея не са били намерени. По предварителни данни жената е била пияна. \r\n\r\n В самолета е имало 195 души и всички те са били изведени от него. Случаят се разследва. \r\n \n\t\t\t\t\t\t", "date": "2020.01.30", "title": "Самолет кацна аварийно заради пътничка, заплашила да го взриви"}
{"url": "http://www.bnews.bg/article/265553-arestat_na_kovachki_i_korumpiraniya_zamministar_na_mosv_ot_vmro_dogovoren_mezhdu_borisov_i_konte", "text": "\n Разбрахме се с колегата Конте буквално да ги смажем виновните за отпадъците от Италия.  \r\n\r\n Това обяви премиерът Бойко Борисов след срещата с премиера на Италия Джузепе Конте, който е у нас на официално посещение по покана на българския си колега. \r\n\r\n Борисов допълни, че ако има някой, който да се възползва от правомощията за свободно движение на товари в ЕС, ще бъде смазан.  \r\n\r\n То е много ясно регламентирано как трябва да се движат, с какви сертификати, добави премиерът. \r\n\r\n Министър–председателят заяви, че заедно с колегата му Конте са наредили на магистратите да направят много бърза операция и в рамките на седмица от двете страни да се разбере имало ли е такъв проблем. Той добави, че има пълната увереност и съдействие от Конте, че ще помогне да се накажат виновните, ако има такива. \r\n\r\n Според Борисов, много лесно може да се разбере откъде идва този отпадък и за къде отива.  \r\n\r\n Достъпът за свободно циркулиране на хора и на стоки не означава, че трябва да циркулират нелегално, добави премиерът на Италия Джузепе Конте. \r\n\r\n Италия ще бъде в началото на тази битка, за да се бори с нелегалния трафик. Това ще доведе до много скорошни резултати, да не кажа внезапни. Абсолютно трябва да бъде изкоренен всеки стрък на нелегалност, допълни Конте.  \r\n\r\n Той допълни, че когато говорим за отпадъци, те по нищо не се различават от другите форми на нелегалност. \r\n\r\n Коронавирус \r\n\r\n Преговаряме с французите и германците да приберат нашите съграждани от Китай, каза още Борисов по темата с мерките срещу разпространението на коронавируса, предизвикал епидемия в Китай. \r\n\r\n „Надали има човек, който да не е притеснен от този коронавирус. Мога да кажа за българските граждани, които са там, че българският министър е в непрекъснат контакт. Преговаряме с французите и германците - ние имаме няколко човека, само да ги приберат те, за да не пращаме ние самолет“, каза министър–председателят. \r\n \n\t\t\t\t\t\t", "date": "2020.01.30", "title": "Арестът на Ковачки и корумпирания замминистър на МОСВ от ВМРО договорен между Борисов и Конте!\r\n"}
{"url": "http://www.bnews.bg/article/265561-posledniyat_polet_na_chastniya_samolet_na_vasil_bozhkov_e_bil_sofiya_dubay", "text": "\n Последният полет на частния самолет на Васил Божков е бил София-Дубай. Излетял е от София в събота вечерта и е кацнал в Дубай в неделя сутринта.  \r\n\r\n Това се разбира от сайта https://flightaware.com/, който следи полетите на всички регистрирани самолети. \r\n\r\n Самолетът е Bombardier Global 5000 (twin-jet) (GL5T), като оператор е регистрирана компанията Nove. Позивните му са LZ-VBE. \r\n\r\n В събота аеропланът е долетял от Париж и почти веднага е излетял за Дубай.  \r\n\r\n Междувременно сайтът показа, че самолетът току-що се е преместил от летище Дубай Интърнешънъл на летище Ал Мактум Интърнешънъл, което също е в Дубай. \r\n\r\n Eто последните полети на самолета според сайта flightaware. \r\n\r\n \r\n \n\t\t\t\t\t\t", "date": "2020.01.30", "title": "Последният полет на частния самолет на Васил Божков е бил София-Дубай"}
{"url": "http://www.bnews.bg/article/265543-prokuraturata_reshava_na_kogo_da_povdigne_obvinenie_sled_aktsiyata_v_komisiyata_po_hazarta", "text": "\n Очаква се днес прокуратурата да реши на кого от задържаните при мащабната акция в Комисията по хазарта да повдигне обвинения.  \r\n\r\n 16 души бяха арестувани след операцията на Спецпрокуратурата, ДАНС и МВР. Сред тях са част от ръководството и редови служители. \r\n\r\n Началникът на комисията Александър Георгиев коментира, че не се притеснява от ареста си и няма какво да крие. \r\n\r\n Това е втора акция на службите в Комисията по хазарта в рамките на седмица като при първата оттам бяха изнесени само документи, а част от служителите бяха просто разпитани. Поводът е образувано досъдебно производство. Какво точно – от прокуратурата не уточниха. \r\n\r\n Продължава и издирването на бизнесмена Васил Божков. Издадена е европейска заповед за ареста му, повдигнати са му седем обвинения. \r\n\r\n През целия вчерашен ден прокурори и полиция провеждаха акция във всички офиси и жилища на Васил Божков, включително и в резиденцията му в парк Витоша. \r\n\r\n Униформени блокираха и офиса на „Национална Лотария“, така и не стана ясно какво се е случвало вътре. \r\n\r\n Самият Божков коментира пред bTV, че е в чужбина, но е готов да съдейства, ако го потърсят. \r\n\r\n Главният прокурор Иван Гешев обяви, че на Божков са повдигнати обвинения за ръководител на организирана престъпна група, за принуда, за изнудване, за опит за подкуп на длъжностно лице, както и за подбудителство и престъпление по служба. \r\n \n\t\t\t\t\t\t", "date": "2020.01.30", "title": "Прокуратурата решава на кого да повдигне обвинение след акцията в Комисията по хазарта"}
{"url": "http://www.bnews.bg/article/265556-petar_haralampiev_otiva_na_sad_kolko_oshte_ot_horata_na_karakachanov_gi_ochakva_tazi_sadba", "text": "\n Специализираната прокуратура е приключила разследването срещу председателя на ДАБЧ Петър Харалампиев, който е известен и като Бате Харо. Разследването бе и срещу главния секретар на агенцията както и срещу още две лица, обвинени в участие в организирана престъпна група (ОПГ). В момента материалите от приключилото досъдебно производство се предявяват на обвиняемите и техните адвокати. След приключване на предявяването делото с изготвения обвинителен акт ще бъдат внесени в Специализиран наказателен съд. Припомняме, че Петър Харалампиев бе уличен и задържан като организатор на престъпна група, която е осъществявала търговия с българско гражданство. Харалампиев престоя в следствения арест почти година откъдето излезе срещу парична гаранция от 100000 лева. Така и не стана ясно откъде Бате Харо притежава такава крупна сума според дописки в медиите сумата е била дадена от фирма приближена до патриотите. Интересна подробност според източници от патриотичните среди е, че докато Харалампиев е лежал в следствения арест, той е бил посещаван от Валери Симеонов и Красимир Каракачанов. Публично известен факт е според френското издание Нувел Обсерватьор, че паспортната мафия се ръководи от ВМРО, нещо което Каракачанов твърдо отрича. Харалампиев бе лично предложение на Каракачанов за председател на Агенцията за българите в чужбина и ще бъде от първите изправени пред Специализиран наказателен съд, където го грозят няколко години лишаване от свобода. След Харалампиев идва ред на друго доверено лице на Каракачанов, което в този момент също е в ареста и това е бившия вече еко министър Нено Димов. В средите на ВМРО си шушукат, че прекалено много доверени лица на Каракачанов попадат в ареста и се чудят дали пръст във всичко това няма и доносникът на ДС агент Иван. \r\n \n\t\t\t\t\t\t", "date": "2020.01.30", "title": "Петър Харалампиев отива на съд! Колко още от хората на Каракачанов ги очаква тази съдба?"}
{"url": "http://www.bnews.bg/article/265554-bozhkov_e_predlagal_po_10_000_lv_na_den_za_da_se_otnemat_litsenzi_na_konkurenti", "text": "\n Васил Божков е предлагал по 10 000 лв. на ден на служител на Комисията по хазарта, за да отнема лицензи на конкурентни дружества, но предложението е отказано. Това стана ясно от брифниг на прокуратурата и полицията във връзка с акцията срещу Божков, която тече от вчера. \r\n\r\n На бизнесмена бяха повдигнати 7 обвинения и за него е издадена европейска заповед за арест. \r\n\r\n Божков обяви в телефонно интервю за bTV, че се намира в страна на Балканите, която не е член на Европейския съюз, и се страхува да се прибере в България. \r\n\r\n Говорителят на главния прокурор Сийка Милева уточни, че са повдигнати обвинение на петима души, като четирима са извън страната. На петия е повдигнато обвинение за длъжностно престъпление – това е бившият председател на Комисията по хазарта.ч \r\n\r\n \"Прокуратурата знае срещу кого се изправя. Прокуратурата знае, че тази хазартната империя разполага с изключително големи финансови възможности и знае, че чрез тях ще се защити, включително чрез вас\", заяви говорителят на главния прокурор. \r\n\r\n По думите ѝ загубите за държавния бюджет са за 500 млн. лв., колкото е коледната надбавка на всеки пенсионер за 10 години. \r\n\r\n В обитавано от Васил Божков жилище са иззети множество картини, а при претърсване на казино – 400 хил лв. Ще бъдат иззети и антични предмети от офиса на безнесмена, като се използва помощта на експерти от Министерството на културата. \r\n\r\n Директорът на Агенция \"Държавна финансова инспекция\" (АДФИ) Георги Начев потвърди, че от проверките се установява, че в държавния бюджет не са постъпили повече от половин милиард лева. Според Начев сумата може да нарасне, при условие, че информацията, която им е подадена се различава от действителността. Комисията по хазарт не е реализирала административно-наказателна отговорност за регистриране на таксите, каза още той. Начева добави, че информацията от инспекцията е предоставена на КПКОНПИ, на министъра на финансите. \r\n\r\n Наблюдаващият делото прокурор Венцислав Фердинандов напомни, че за обвиненията, повдигнати на Васил Божков, може да му бъде отнето половината имущество. \r\n\r\n Той обяви също, че се разследва вероятността много от хората, печелили лотарийни игри, изобщо да не съществуват. \r\n \n\t\t\t\t\t\t", "date": "2020.01.30", "title": "Божков е предлагал по 10 000 лв. на ден, за да се отнемат лицензи на конкуренти"}
{"url": "http://www.bnews.bg/article/265546-arestuvaha_elena_dineva_saprugata_na_vasil_bozhkov_obvinena_e_kato_pomagach_v_opg", "text": "\n Арестувана е съпругата на Васил Божков - Елена Динева, потвърди пред ПИК високопоставен източник от разследването. \r\n\r\n Тя е обвинена като помагач организираната престъпна група на хазартния бос.  \r\n\r\n Текат обиски в имотите на Божков. Предполага се, че съвсем скоро ще бъдат повдигнати обвинения и ще бъдат арестувани и други от неговото обкръжение. \r\n\r\n Както ПИК първи писа, в момента се издирва дясната му ръка Георги Попов, акционер в \"Националната лотария\" и собственик на \"Левски\". Допуска, че се той е избягал заедно с Божков. \r\n\r\n \r\n \n\t\t\t\t\t\t", "date": "2020.01.30", "title": "Арестуваха Елена Динева, съпругата на Васил Божков. Обвинена е като помагач в ОПГ"}
{"url": "http://www.bnews.bg/article/265544-broyat_na_pochinalite_ot_noviya_koronavirus_dostigna_170_dushi", "text": "\n Броят на починалите от новия коронавирус достигна 170 души, а над 1700 нови случая на заразени са установени в страната, съобщи китайското правителство. \r\n\r\n Общият брой на заразените вече е около 7700. Трима от общо 206 японци, евакуирани от китайския град Ухан, са заразени, съобщи тази сутрин японското министерство на здравеопазването. \r\n\r\n Те ще бъдат лекувани в болница в Токио, която е специално подготвена за приемането на такива пациенти. \r\n\r\n Пети потвърден случай на заразен с новия коронавирус има във Франция. \r\n\r\n Редица страни продължават да изтеглят от Китай своите граждани. \r\n \n\t\t\t\t\t\t", "date": "2020.01.30", "title": "Броят на починалите от новия коронавирус достигна 170 души"}
{"url": "http://www.bnews.bg/article/265560-razsledvane_kak_zatvornitsi_stavat_deputati_video", "text": "\n Как така българския парламент се превърна в приют за затворници?  \r\n\r\n \r\n\r\n   \r\n \n\t\t\t\t\t\t", "date": "2020.01.30", "title": "Разследване! Как затворници стават депутати? -видео"}
{"url": "http://www.bnews.bg/article/265562-bozhkov_zayavi_che_shte_se_varne_v_stranata_samo_pred_sad", "text": "\n Бизнесменът Васил Божков заяви пред БНТ, че трудно би се върнал в България, тъй като има притеснения от изказването на главния прокурор Иван Гешев за прилагане на психотерапия. \r\n\r\n „Точно от тази психотерапия ме е страх. Ще се върна в България пред съда. Първо искам да предявят обвинения на моите адвокати. Това всичко е съшито с бели конци. Какви доказателства могат да бъдат предмети на изкуството?“, каза бизнесменът. \r\n\r\n Той коментира, че повдигнатите му 7 обвинения от прокуратурата, включително за предлагане на подкуп в Комисията по хазарта, са на база „някой казал, друг чул, че някой предлагал“. \r\n\r\n „Как ми са предявени обвинения чрез служебен адвокат – нито са ме питали, нито са ме търсили. Аз имам собствени адвокати, не съм социално слаб. Никой не се е свързвал с мен, имам си адвокати, които са упълномощени“, каза той. \r\n\r\n \"Не е тайна къде съм, това не е от значение\", заяви Божков на въпроса къде се намира в момента. \r\n\r\n На твърденията на прокуратурата, че голяма част от лицата, които се афишират като спечелили от лотарийните игри, не съществуват реално, Божков заяви: „Това нанася големи вреди на бизнеса и тук ще заведа лични дела. Всички лица съществуват и парите им са преведени по банков път, както е по закон. Освен това, някой от прокурорите каза, че няма средства да се обезпечат печалбите. Нека да не се изказват по бизнес, както аз не се изказвам по техните работи. Това са нелепи твърдения и лъжи, които уронват престижа и пречат на бизнеса. Мисля да предявя лични дела към тези, които ги казват“. \r\n \n\t\t\t\t\t\t", "date": "2020.01.30", "title": "Божков заяви, че ще се върне в страната само пред съд "}
{"url": "http://www.bnews.bg/article/265549-prodalzhava_aktsiyata_na_politsiyata_i_prokuraturata_v_ofisi_na_vasil_bozhkov", "text": "\n Продължава акцията на полицията и прокуратурата в офиси на Васил Божков. \r\n\r\n Според адвокати на бизнесмена в момента се проверява колекцията от антични предмети на фондация „Тракия“. Сред тях има стотици безценни артефакти, които се съхраняват при специални условия. От други имоти пък се изнасят колекции с картини. \r\n\r\n Същевременно по телефона за bTV Васил Божков каза, че е на Балканите и се страхува да се прибере в България \r\n\r\n Васил Божков обясни, че е възнамерявал да се върне в България, но след вчерашните изявления на главния прокурор, се страхувал да се прибере. \r\n\r\n „Нали ви казах генезиса и защо точно сега. Нека да остане за следващото интервю. \r\n\r\n А дали ще бъда в студиото скоро. Не мога да Ви кажа. В тази ситуация или внушение за виновност, при тази процедура на Прокуратурата аз се опасявам да се върна в България. Ние живеем по времето на Гьобелс. Правим пропаганда. Той е виновен – той ще бъде изправен пред съда. Ако е виновен – дължи пари. Кои пари дължа. Или кои са тези престъпления, подбуда, даване на подкуп, опити за даване на подкуп. Дали могат да се намерят такива документи или такива доказателства в някои от офисите? Защо трябва да се изземат парите на работещи компании, да се арестуват хора, нямащи нищо общо? Точно как да се върна при това положение ми кажете? Даже аз се чувствам застрашен за живота си. Ако се върна сигурно ще ме арестуват и какво се случва с мен в арест? Не знам“, коментира бизнесменът. \r\n\r\n Божков каза, че вчера е била арестувана и съпругата му. Главният прокурор обаче не го потвърди. \r\n\r\n „Правим това, което правим и по всички други дела стремим се всички тези криминални авторитети, за които ние смятаме че има доказателства за извършени престъпления да изправим пред българския съд. Това става с всички механизми, с които разполагат правораздавателните органи. Така че аз съм сигурен че ще направят колегите всичко възможно, за да си приберем господин Божков. И, вярвайте ми, ще направим всичко възможно да не се страхува, ако трябва ще му осигурим и психологическа помощ“, каза Гешев. \r\n\r\n Божков обяви, че досега никой от прокуратурата не се опитал да се свърже с него. Той уточни, че не е в Сърбия, но е в страна от балканите, която не е член на ЕС. \r\n \n\t\t\t\t\t\t", "date": "2020.01.30", "title": "Продължава акцията на полицията и прокуратурата в офиси на Васил Божков"}
{"url": "http://www.bnews.bg/article/265545-tezhka_katastrofa_v_kv_mladost_v_sofiya_nyama_zhertvi", "text": "\n Катастрофа между микробус и 2 коли стана тази сутрин в столичния кв. „Младост“ – на ул. „Свето Преображение“ пред общината на район „Младост“. \r\n\r\n Няма жертви, пострадали са две жени. \r\n\r\n По данни на МВР микробусът се е ударил такси, след което се е преобърнал върху трета кола. \r\n\r\n Заради инцидента е затруднено движението в района, променен е маршрутът на автобуси 305, 314 и 4. \r\n\r\n Вижте повече във видеото! \r\n \n\t\t\t\t\t\t", "date": "2020.01.30", "title": "Тежка катастрофа в кв. „Младост“ в София, няма жертви"}
{"url": "http://www.bnews.bg/article/265551-szo_reshava_dali_da_obyavi_globalna_zdravna_zaplaha_zaradi_koronavirusa", "text": "\n Световната здравна организация ще заседава отново днес, за да реши дали да новият коронавирус представлявал глобална здравна заплаха. \r\n\r\n Епидемията продължава да се разраства. В Китай смъртните случаи се увеличиха до 170 души. Броят на заразените надхвърля 7700. \r\n\r\n Вирусът от китайския град Ухан бързо се разпространи в цялата страна и вече е засечен в повече от 16 държави по света. Трима от общо 206 японци, евакуирани от Ухан, са заразени, съобщиха властите. Те ще бъдат лекувани в болница в Токио, специално подготвена за такива пациенти. \r\n\r\n Редица страни, сред които Великобритания, Съединените щати и Южна Корея ще поставят завърналите се свои граждани от Китай под карантина за две седмици, за да наблюдават симптомите им и да предотвратят разпространение на заразата. \r\n\r\n А китайски уебсайт, който показва в реално време експресния строеж на две болници за болни от коронавируса в Ухан, вече е наблюдаван от над 50 млн. души. Първата трябва да е готова на 5 февруари. \r\n \n\t\t\t\t\t\t", "date": "2020.01.30", "title": "СЗО решава дали да обяви глобална здравна заплаха заради коронавируса"}
{"url": "http://www.bnews.bg/article/265548-geshev_dade_potvarzhdenie_na_dumite_che_e_privikan_s_sms_za_sreshta_s_prezidenta", "text": "\n Не може главният прокурор да бъде привикван с есемеси от едно лице, вероятно същият Митко, на който вероятно президентът Радев, вероятно казва да смачка проверката на антикорупционната комисия по отношение на съпругата му.  \r\n\r\n Така преди заседанието на ВСС главният прокурор Иван Гешев обясни защо не се е срещнал с държавния глава в понеделник. \r\n\r\n Митко е главният секретар на президента Димитър Стоянов. Той е наречен Митко от Радев в запис, публикван от прокуратурата, в които се говори как да не бъдат давани на КПКОНПИ документи по повод назначаването на Десислава Радева на два трудови договора. \r\n\r\n Че Димитър Стоянов е търсил Гешев за среща с Румен Радев \"24 часа\" писа още онзи ден, но тогава президентът отрече да е искана среща с главния прокурор от неговите хора. \r\n\r\n Той отказа да коментира повече подробности и да разкрие какво е пишело в съобщението. \r\n\r\n В началото на седмицата Иван Гешев отпрани искане до Конституционния съд за тълкуване на чл. 103 от конституцията, разпоредбата, която засяга имунитета на президента, а във вторник от ВКП съобщиха, че прокуратурата преустановява всякакви контакти с президентството, освен официалната писмена комуникация. \r\n \n\t\t\t\t\t\t", "date": "2020.01.30", "title": "Гешев даде потвърждение на думите, че е привикан с SMS за среща с президента "}
{"url": "http://www.bnews.bg/article/265547-kupishta_boklutsi_se_hvarlyat_vav_vladayska_reka", "text": "\n Боклуци пълнят реката, течаща през столичния квартал „Малашевци“, сигнализираха зрители на bTV. \r\n\r\n Авторът на сигнала посочва, че самите живеещи в района редовно изхвърлят боклука си в реката и около нея. Клиентите на близкия битпазар също допринасят за ситуацията. \r\n\r\n „Постоянно се прибират пари от платения паркинг, а в същото време никой нищо не прави, за да почисти наоколо\", пише нашият зрител. \r\n\r\n Местните жители се разминават в мненията си кой е основният замърсител на реката. Според едни виновни за ситуацията с боклука са ромите, според други - местните жители, а трети говорят за строителни и частни фирми, които изхвърлят умишлено боклуци в реката през нощта. \r\n\r\n „Живущите не биха направили това, което виждаме в реката“, смята и инж. Янислав Чулев от Столичен инспекторат, според когото минаващите могат да хвърлят малки боклуци, но на място се виждат изхвърлени врати и матраци. \r\n\r\n Всяка от къщите в квартала има зачислени от два контейнера за боклук и причината за замърсяването не е в липсата на кошчета, обясни Чулев. \r\n\r\n „Постоянно се извършват проверки по време на организирания битпазар в събота и неделя от  гледна точка осъществяването на търговска дейност и замърсяването“, категоричен е Чулев, а това е доказателство, че реката не се замърсява през уикенда. \r\n\r\n Инж. Чулев призова жителите на квартала, ако забележат нарушители, хвърлящи боклуци,  да ги снимат и да сигнализират на телефон 029875555 \r\n\r\n Виделият нарушението трябва да бъде свидетел за съставянето на акта \r\n\r\n „Ние сме органът, който може да съставя актове за такива неща, но когато не сме го видели, ни трябва свидетел на факта, който да обясни, ако евентуално актът се обжалва пред съда“, каза Чулев. \r\n\r\n Има и мобилен екип, който може да извършва проверки и нощем, когато местните жители твърдят, че са видели да се изхвърлят отпадъци в реката, но това трябва да става със съдействието на органите на реда, ако не са заети, защото отношението към контролните органи не е много добро, заяви Чулев. \r\n\r\n Глобите започват от 500 лева и може да достигнат до 20000 лева в зависимост от това какъв боклук е изхвърлен. \r\n\r\n „През 2019 г. горепосочения участък е почистен планово, като са премахнати и извозени натрупаните отложения и саморасла растителност в изпълнение на сключен договор с фирма изпълнител. Течението и бреговете на реката са почиствани няколкократно от изхвърлени битови отпадъци“.  Това се казва в позиция на Столична община, изпратена до bTV. \r\n\r\n „Участъкът на река Владайска е включен и в плановата програма на Столична община за почистване на коригирани и некоригирани речни корита през 2020 г. Поради поредното силно замърсяване на реката и бреговете при моста на ул. „Жак Дюкло“, приоритетно ще се почисти участъкът  от 100 м преди и след моста”, допълват от общината. \r\n \n\t\t\t\t\t\t", "date": "2020.01.30", "title": "Купища боклуци се хвърлят във Владайска река"}
{"url": "http://www.bnews.bg/article/265542-podpisvat_sporazumenieto_za_evrorazvoda_v_saveta_na_evropeyskiya_sayuz", "text": "\n До брекзит остава един ден. Снощи европейският парламент даде зелена светлина на споразумението за напускане на Великобритания от Европейското семейство. \r\n\r\n Евродепутатите одобриха сделката с внушително мнозинство: 621 гласа \"за\", 49 \"против\" и 13 въздържали се. Така Обединеното кралство ще е първата държава, която напуска Европейския съюз. \r\n\r\n Това официално ще се случи в полунощ на 31 януари срещу 1 февруари, брюкселско време. \r\n\r\n Преразпределение на британското наследство в Европарламента \r\n\r\n Заради брекзит британските депутати напускат Европейския парламент. От 751 депутати 73-ма са представители на Великобритания. \r\n\r\n След като те напуснат институциите в Страсбург и Брюксел, обаче, креслата им няма да останат празни. 27 вече са преразпределени между държавите, които досега не са били достатъчно добре представени. Сред тях не попада България. Допълнителни депутати още от следващия месец ще имат държави като Франция, Испания и Италия. \r\n\r\n 46 места ще останат в резерв за бъдещи разширения на съюза. Както знаете, в него се очакват да бъдат приети страни от западните Балкани, между които Сърбия, Северна Македония, Косово, Албания, Черна гора и Босна и Херцеговина. \r\n\r\n Този петък в полунощ знамената на Великобритания в Европейският парламент ще бъдат свалени, а едно от тях ще бъде предадено на Музея на европейската история. \r\n\r\n На емоционална церемония този четвъртък британските евродепутатите се сбогуваха със своите колеги от другите европейски страни. Докато привържениците на брекзит ликуваха, то противниците бяха тъжни и твърдяха, че това не е „сбогом“, а „довиждане“. \r\n\r\n За да се одобри брекзит, предстои обаче само една финална процедура: Остава да се постави финалния подпис в Съвета на Европейския съюз. \r\n\r\n Това обаче няма да постави край на сагата брекзит, тъй като предстои през следващите 11 месеца Лондон и Брюксел да договорят бъдещите отношения между Обединеното кралство и Евросъюза. \r\n\r\n Според главния преговарящ на ЕС Мишел Барние 11 месеца са прекалено кратко време и са необходими близо 2 години, управляващите в Лондон обаче са непреклонни. \r\n\r\n Преговорният екип на ЕС вече е увеличен от 36 на 60 души. Дали обаче те ще успеят да се вместят в този кратък срок, предстои да разберем. \r\n\r\n Без особени емоции в анбглийската \"столица на брекзит\" \r\n\r\n В британския град Бостън, наричан „столицата на брекзит“, един ден преди развода на местните не им се говори нито за мигрантите, с които делят града си, нито за самия брекзит. За тях въпросът е приключен. А малкото хора, които се съгласиха да говорят пред bTV твърдят, че това ще е само една дата, но неяснотата какво ще се случи след нея, ще продължи. \r\n\r\n Пресечна точка на местна и източноевропейска бъбривост - така изглежда центърът на причудливия селскостопански град Бостън. До главния площад е българският магазин, в който се продава всичко - от захар през сухи супи до шампоани и мартеници. \r\n\r\n Милена и Петър са от Сливен. Дошли са в Бостън преди две години. \r\n\r\n „Правим пици, аз съм към агенция. Съпругът ми е към фабриката на контракт. Чух, че има много пари, затова съм тук. В крайна сметка бях доволна, направих си някакви парички“, разказва Милена. \r\n\r\n „Общо взето добри са парите, но студ, хората не са добродушни. Друго си е в България. Чужбина не е за всеки един, повярвайте ми“, споделя Петър. \r\n\r\n Един на всеки шестима жители в Бостън е чужденец. За 10 години от 2004 до 2014 г. е отчетен небивал ръст на работниците емигранти, което прави ръст от 460%. Това е причината над три четвърти от местните жители да гласуват за брекзит, което е било най-високият резултат в полза на евроразвода. \r\n\r\n Кореняци и емигранти работят, пазаруват, посещават банката, дрогерията, кръчмата и съжителстват на пръв поглед без инциденти. \r\n\r\n „Гласувах за брекзит, за да си върнем контрола над нашите закони в нашата страна. Продавам карти таро, но не знам какво казват за брекзит. Смятам, че ще е нещо хубаво“, казва търговецът Алън. \r\n\r\n „Не гласувах „за\", не го подкрепям, смятам, че трябва да сме част от Европейския съюз. Родителите ми са имигранти от Германия, затова нямам проблем с това“, казва пък друг местен търговец Кърт.    \r\n\r\n Източна Европа е събрана в една улица - улица „Запад\", дълъг и прав път към жп гарата. От двете му страни са наредени екзотични за местната култура магазини. Заради неяснотата около брекзит много бизнеси са били принудени да затворят. И местните са категорични, че малкото градче усеща промяната много преди брекзит да се е случил. \r\n\r\n Няма специална организация за тържества или демонстрации в Бостън в деня на брекзит. Най-големите събития се очакват в Лондон - ще има празнуващи, но и протести, шествия и бдения срещу евроразвода. \r\n \n\t\t\t\t\t\t", "date": "2020.01.30", "title": "Подписват споразумението за евроразвода в Съвета на Европейския съюз"}
{"url": "http://www.bnews.bg/article/265550-dozhivoten_zatvor_bez_pravo_na_zamyana_za_obvineniya_za_ubiystvoto_v_sotirya", "text": "\n Най-тежката присъда - доживотен затвор без право на замяна, получи обвиненият в убийството на 6-годишното момиченце от село Сотиря. \r\n\r\n Зверското престъпление бе извършено на 15 август миналата година, близо до дома на детето. \r\n\r\n 21-годишният Мартин Трифонов беше признат за виновен в три тежки престъпления - убийство по особено жесток начин, блудство и опит за изнасилване на детето. \r\n\r\n Според съда деянието е извършено по особено жесток и мъчителен начин и въпреки самопризнанията на убиеца, му наложи най-тежката присъда. \r\n\r\n В съдебната зала обвиняемият запази пълно мълчание, като отказа право на последна дума. В 15-дневен срок защитата му може да обжалва наказанието. \r\n \n\t\t\t\t\t\t", "date": "2020.01.30", "title": "Доживотен затвор без право на замяна за обвинения за убийството в Сотиря"}
{"url": "http://www.bnews.bg/article/265541-spetsaktsiya_sreshtu_alo_izmamnitsi_v_razgradsko", "text": "\n Мащабна акция на специализираната прокуратура започна тази сутрин срещу „ало“ измамници в Разградско. \r\n\r\n Блокирани от полицията са селата Дряновец и Стражец. Претърсва се къща по къща. \r\n\r\n По информация на bTV става дума за организирана престъпна група, която е мамила възрастни хора с обаждания от Румъния. \r\n\r\n   \r\n \n\t\t\t\t\t\t", "date": "2020.01.30", "title": "Спецакция срещу „ало“ измамници в Разградско"}
{"url": "http://www.bnews.bg/article/265552-italianskiyat_bokluk_zaliva_varna", "text": "\n Районната прокуратура във Варна започва проверка на 102 нови контейнера с отпадъци от Италия, складирани на пристанище Варна запад. \r\n\r\n Новите 40-футови контейнери са установени в хода на разследването по образуваното досъдебно производство на 16 януари тази година. \r\n\r\n Изпращачът и на тези 102 контейнера е същият, който изпрати и 25 контейнера на девети октомври отново също на пристанище Варна Запад – „Дентиче пантелоне“. \r\n\r\n Същият е и получателят на товара - софийската фирма „Блацион“ ООД, в която стана ясно, че собствениците са граждани на Скопие и италианци. \r\n\r\n Огледът, който започна днес, трябва да установи дали отново е налице разминаване между посоченото в митническите документи, тоест товар от пластмаса и каучук, и реалното съдържание на контейнерите. \r\n\r\n При отварянето на част от първата пратка с италиански боклук в присъствието на наблюдаващия делото прокурор от Районната прокуратура се оказа, че се съдържат текстилни тъкани и дървени отпадъци, а не пластмаса и каучук, съобщава БНР. \r\n\r\n Огласяването на проверката става в деня, когато на посещение в България е италианският премиер Джузепе Конте по покана на колегата си Бойко Борисов. \r\n \n\t\t\t\t\t\t", "date": "2020.01.30", "title": "Италианският боклук залива Варна"}
