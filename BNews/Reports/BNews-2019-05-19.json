{"url": "http://www.bnews.bg/article/260895-zhena_be_prebita_do_smart_v_haskovsko_razpitvat_detsata_y", "text": "\n Жестоко убийство на възрастна жена е извършено в хасковското село Войводово. Трупът на 71-годишната Златка е намерен в дома й снощи, съобщиха от полицията. \r\n\r\n При огледа е установено, че пенсионерката е пребита до смърт. Тя е била ритана и блъскана с юмруци. \r\n\r\n Златка е живеела със сина си и дъщеря си, които според жители на Войводово са с психични заболявания. По информация на Дарик, синът се е обадил в полицията. Той е подлаган на лечение и в болница. \r\n\r\n Съседи разказват, че синът и дъщерята на Златка, която е работела в Съдебната палата в Хасково, често са я малтретирали, но тя не е сигнализирала нито кмета на селото, нито е подала сигнал в полицията. \r\n\r\n От МВР съобщиха, че текат разпити със сина и дъщерята. Мотивът за престъплението не е известен на този етап. \r\n \n\t\t\t\t\t\t", "date": "2019.05.19", "title": "Жена бе пребита до смърт в Хасковско, разпитват децата й"}
{"url": "http://www.bnews.bg/article/260885-smyah_merkel_prizova_evropa_da_se_protivopostavi_na_prodazhnite_polititsi", "text": "\n Германският канцлер Ангела Меркел заяви, че европейските политици \"трябва да се изправят срещу\" крайно десните политици \"които се продават“ след като запис от скрита камера свали националистическия австрийски вицеканцлер Хайнц-Кристиан Щрахе по обвинения, че е корумпиран, съобщи АФП. \r\n\r\n \"Ние се сблъскваме с течения, които искат да унищожат Европа на нашите ценности, и ние трябва категорично да се противопоставим на това\", каза Меркел на пресконференция в хърватската столица Загреб, преди да се отправи към среща на управляващата в страната консервативна партия преди изборите за Европейски парламент. \r\n\r\n Докато крайнодесните партии отхвърлиха ценности като защитата на малцинствата и основните човешки права, каза Меркел, \"политиците, които са за продан играят роля и ние трябва да действаме решително срещу всичко това\". \r\n\r\n Германският \"Шпигел\" и „Зюдойче Цайтунг“ в петък публикуваха видеозаписи, за които се твърди, че показват лидера на Партията на свободата Щрахе, обещаващ спечелване на обществени поръчки в замяна на помощ за кампанията му от мнима племенница на руски олигарх. \r\n\r\n Коментарите на Меркел бяха направени след поредица от призиви от водещи германски политици към избирателите да не следват примера на съседната страна, като поставят крайнодесните на власт. \r\n\r\n \"Хора като този не трябва да могат да поемат никаква отговорност в Европа\", заяви лидерът на германската Християндемократическа партия на Меркел Анегрет Крамп-Каренбауер. \r\n \n\t\t\t\t\t\t", "date": "2019.05.19", "title": "СМЯХ! Меркел призова Европа да се противопостави на продажните политици!"}
{"url": "http://www.bnews.bg/article/260892-shveytsartsite_odobriha_golyama_danachna_i_pensionna_reforma", "text": "\n Гражданите на Швейцария са одобрили днес в два референдума реформа в системата на корпоративното данъчно право и постъпленията за пенсионните фондове и затягане на контрола върху огнестрелните оръжия съгласно правилата на ЕС. Това сочат прогнози, направени за обществената медия Ес Ер Фе от социологическа агенция gfs.bern, информира Ройтерс. \r\n\r\n Вотът за данъчната реформа и финансирането на пенсионната система, одобрен с 66 срещу 34 процента от гласовете според допитванията, слага край на продължителен спор за благоприятните данъчни ставки, които Швейцария предлага на международните корпорации. Приемането на промените има решаващо значение, за да не бъде страната, белязана като отцепник, предлагащ ниски ставки, заяви финансовият министър Ули Маурер. \r\n\r\n Преди две години шейцарската система за пряка демокрация отхвърли опит за реформа на данъчното законодателство, което мнозина обвиняват, че дава нечестно предимство на страната в привличането на глобални компании. \r\n\r\n Под натиска на ЕС и Организацията за икономическо сътрудничество и развитие Швейцария обеща да покрие международните стандарти и да премахне специалните ниски данъчни ставки, от които се възползват близо 24 000 чуждестранни компании, базирани в страната. \r\n\r\n Правителството планира да премахне специалния данъчен статут на корпорациите, които в отделни кантони плащат данъци от едва 7,8 до 12 процента спрямо 12 до 24 процента за \"обикновените\" швейцарски компании. \r\n\r\n В замяна кантоните ще понижат данъците за обикновените компании, за да ги разубедят да напуснат. \r\n\r\n За да покрие недостига на данъчни приходи от около 2 млрд. шв. франка (1,98 млрд. д.), който ще възникне впоследствие, федералното правителство ще увеличи частта от федералния данък, който кантоните получават. \r\n\r\n За да успокои притесненията, че корпорациите ще бъдат облагодетелствани за сметка на гражданите, се предвижда вдигане на годишните вноски в държавната пенсионна система с 2 млрд. франка чрез увеличаване на вноските на работодателите и служителите и по-голям дял на федералното правителство. \r\n\r\n По-строгият контрол върху оръжията е одобрен с 67 срещу 33 процента от гласовете, според прогнозите. \r\n\r\n Европейските ограничения, които засягат и нечленуващата в ЕС Швейцария, защото тя е част от Шенгенското пространство на отворени граници, предизвика недоволство сред любителите на стрелбата. Ако мярката не бе приета обаче, щеше да се наложи страната да напусне шенгенската зона и системата на Споразумението от Дъблин за бежанците. \r\n\r\n След терористичните нападения в Париж и други европейски градове през 2015 година, през 2017 г. ЕС затегна законите за придобиване на полуавтоматични оръжия като използваните в атаките и улесни проследяването на оръжия в националните бази данни. \r\n\r\n Първоначално европейското предложение предизвика недоволство в алпийската страна, защото означава да се забрани швейцарската традиция бившите войници да задържат автоматичните си оръжия. Швейцарските власти договориха отстъпки от режима за членовете на многобройните клубове по стрелба, но всяко ограничение, идващо от ЕС, провокира крайнодесни активисти, бранещи швейцарския суверенитет. \r\n\r\n Швейцария има едно от най-високите нива на частни собственици на оръжия в Европа - близо 48 процента от швейцарските домакинства притежават огнестрелно оръжие. \r\n \n\t\t\t\t\t\t", "date": "2019.05.19", "title": "Швейцарците одобриха голяма данъчна и пенсионна реформа"}
{"url": "http://www.bnews.bg/article/260893-uzhasen_kray_na_edin_uzhasen_sezon_za_real", "text": "\n Реал (Мадрид) завърши по ужасен начин сезона, който феновете на тима ще искат бързо да забравят. \r\n\r\n \"Кралския клуб\" загуби с 0:2 домакинството си на Бетис, като това бе поражение №12 в първенството - изравнен антирекорд от сезон 1998/99. \r\n\r\n И двата тима не играеха за нищо освен честта си в този мач, но желанието в редиците на гостите бе видимо по-голямо. \r\n\r\n Реал от своя страна продължи с безличната игра, в последните седмици и логично ще завърши сезона без нито един трофей и може да завърши на рекордните 21 точки зад лидета Барселона, ако каталунците спечелят мача си днес. \r\n\r\n И двата гола за Бетис паднаха през втората част на мача. След час игра Андрес Гуардадо получи страхотен пас и веднага намери Лорен Морон, който от няколко метра прати топката във вратата. \r\n\r\n 15 минути по-късно нова страхотна атака на Бетис матира \"бялата\" отбрана, а героят този път бе Хесе. \r\n\r\n Зинедин Зидан за пореден път остави Гарет Бейл на пейката, което ясно показва, че дните на уелсеца в Мадрид приключиха. \r\n\r\n Очаква се Реал да извади огромни средства за трансфери през лятото, с които клубът да атакува титлата в Испания и Шампионска лига. \r\n\r\n   \r\n \n\t\t\t\t\t\t", "date": "2019.05.19", "title": "Ужасен край на един ужасен сезон за Реал"}
{"url": "http://www.bnews.bg/article/260888-rumen_radev_angazhiranite_s_izbora_na_glaven_prokuror_da_ne_zabravyat_otgovornostta_si", "text": "\n \"Институциите, които са ангажирани с избора на главен прокурор, трябва да осъзнават и да не забравят високата обществена отговорност\". \r\n\r\n Това каза президентът Румен Радев в Благоевград, цитиран от „Фокус“. През последната седмица държавният глава провежда срещи с представители на съдебната власт заради предстоящата процедура за избор на наследник на Сотир Цацаров, чийто мандат изтича в края на годината. Първата среща бе със самия Цацаров, след това - с другите двама първи в съдебната власт - председателя на Върховния касационен съд Лозан Панов и на Върховния административен съд Георги Чолаков. Среща имаше и с представляващия Висшия съдебен съвет Боян Магдалинчев.  \r\n\r\n Последваха критики от ГЕРБ и лично от премиера Бойко Борисов, че тези срещи са опит за намеса в съдебната власт процедурата по избор на нов обвинител №1. \r\n\r\n „Мисля, че това е една изкуствена драма. Всички знаят много добре, че аз не каня магистрати вкъщи, нито викам главния прокурор всяка сряда”, заяви президентът днес.  \r\n\r\n Той посочи, че не обсъждат личности и не настоява за имена, а за спазване на закона. \r\n\r\n „Затова мисля, че тези консултации отговарят на обществените очаквания за ясни критерии, мотивирани предложения и прозрачни процедури за избора на нов главен прокурор, защото обществото не очаква справедливост, а очаква реална борба с корупцията”, допълни Румен Радев. \r\n\r\n   \r\n \n\t\t\t\t\t\t", "date": "2019.05.19", "title": "Румен Радев: Ангажираните с избора на главен прокурор да не забравят отговорността си!"}
{"url": "http://www.bnews.bg/article/260894-avstriya_se_gotvi_za_predsrochni_izbori_prez_septemvri", "text": "\n Австрийският президент Александър Ван дер Белен предложи днес предсрочните парламентарни избори след скандала, разтърсил Австрийската партия на свободата (АПС), да се състоят през септември, предаде Франс прес. \r\n\r\n \"Предлагам нови избори през септември, по възможност в началото на месец септември\", заяви президентът след среща с канцлера Себастиан Курц. \r\n\r\n Снощи Курц обяви разпадането на коалицията между неговата Австрийска народна партия (АНП) и Партията на свободата след 18-месечно управление. \r\n\r\n Канцлерът се срещна днес с президента Александър ван дер Белен, за да обсъдят как да се подходи към планираните нови избори. До необходимостта от предсрочен вот се стигна, след като корупционен скандал около вицеканцлера от националистическата АПС Хайнц-Кристиан Щрахе доведе до разпадане на коалиционното правителство. Вчера Курц обяви, че неговата партия повече не може да работи с АПС, отбелязва ДПА. \r\n\r\n Ван дер Белен и Курц разговаряха близо час при закрити врата. \r\n\r\n По-късно президентът ще се срещне с Норберт Хофер, който замени Щрахе начело на АПС, а по-късно - и с представители на други партии. \r\n \n\t\t\t\t\t\t", "date": "2019.05.19", "title": "Австрия се готви за предсрочни избори през септември"}
{"url": "http://www.bnews.bg/article/260891-ot_zaykov_nyama_i_sleda_horata_sa_pritesneni_kostenets_ostava_pod_blokada", "text": "\n Безрезултатно засега продължава издирването на заподозрения за две убийства Стоян Зайков. Костенец остава под блокада. \r\n\r\n Правим всичко възможно да открием Зайков, предполагаме, че е в района, каза главният секретар Ивайло Иванов вчера, запитан дали е възможно Зайков да е напуснал страната. Главният секретар на МВР обаче отказа повече подробности, като каза само, че имат оперативна информация, че издирваният се крие в района на Костенец. \r\n\r\n Пак е имало сигнали за местонахождението на издирвания, проверени са и не са потвърдени. В операцията се използват хеликоптери, термокамери. Целия наличен ресурс на МВР е ангажиран, подчерта Иванов. \r\n\r\n Оръжието, което полицията намери вчера до Костенец е ловна пушка. Открити бяха и голям брой боеприпаси - патрони. По непотвърдена информация, пушката и патроните са били намерени в скривалище, което се намира близо до кошери до реката в Костенец. Предполага се, че скривалището е направено от Стоян Зайков, но за да бъде категорично потвърдено това, трябва да бъдат назначени експертизи на оръжието. С ловна пушка бе застрелян вторият убит в Костенец - съсед и трети братовчед на Зайков. \r\n \n\t\t\t\t\t\t", "date": "2019.05.19", "title": "От Зайков няма и следа! Хората са притеснени! Костенец остава под блокада!"}
{"url": "http://www.bnews.bg/article/260884-posleden_den_ot_politseyskata_aktsiya_za_proverka_na_avtobusi_i_kamioni", "text": "\n Последен ден от полицейската акция за проверка на автобуси и камиони. Операцията е по линия на европейската служба TISPOL и се провежда едновременно във всички страни членки на ЕС. \r\n\r\n И днес пътните полицаи ще следят с камери за неизрядни водачи. Органите на реда ще глобяват и за непоставени колани. Санкцията при шофьор без колан е 50 лева и отнемане на 6 контролни точки. Пътниците в автомобилите и автобусите, които се возят без колан също подлежат на глоба от 50 лева. \r\n \n\t\t\t\t\t\t", "date": "2019.05.19", "title": "Последен ден от полицейската акция за проверка на автобуси и камиони"}
{"url": "http://www.bnews.bg/article/260890-sbogom_geri_evtin_kyuchek_i_viziya_za_3_lv_zakopaha_bivshata_zvezda", "text": "\n Няма никакво съмнение, че кариерата на Гери-Никол лети с бясна скорост към дъното. Това сочи и поредният провал с новото парче на пишман певицата озаглавено „Шефе, шефе“.  \r\nБезкрайно скучното и дълго видео (почти 5 мин.) за 24 часа събра с голям зор около 200 000 гледания и  5 000 дислайка. Ориенталското звучене на песента е само част от провала.  \r\nМазни кючеци, подкрепени с неразбираем и доста пошъл текст се допълват от евтината визия на варненската певачка. Гери сменя няколко костюма в стил евтина кючекчийка от крайпътна закусвалня за тираджии. Гердани, дрънкулки от сергиите на пазара в Илиянци допълват пошлата картинка. \r\nФенове на Гери-Никол не пропуснаха да направят сравнение с новото парче на отдавна позабравената и скучна чалга певица Емилия, която с „Акула“ успя да събере над 400 000 гледания за 24 часа, т.е. почти двойно повече от „Шефе, шефе“. \r\nОт 170 коментара на страницата на Яката Дупара в Инстаграм, няма нито един положителен! \r\n\r\n „Песента съжалявам но не искам да я слушам втори път просто не мога  и само на мен ли ми направи впечатление че клипа е мелес между Индия и Арабия“, \r\n\r\n „Принципно не се занимавам да коментирам песни , но тази ме порази с тъпотията и селяндурщината си . Успях около минута да издържа на нея !!!“,  \r\n\r\n \"Пълна излагация пред предишните ти песни опитала си се да създадеш нещо което не ти се е получило ама изобщо“,   \r\n\r\n „Последните ти песни са ужасни“,  \r\n\r\n „Абсолютна глупост и пълна деградация! Това момиче няма да направи една нормална песен! Най-безмислено загубените четири минути от живота ми!, са само малка част от негативните коментари, които се сипят по адрес на Гери-Никол и бозата „Шефе, шефе“.   \r\n \n\t\t\t\t\t\t", "date": "2019.05.19", "title": "СБОГОМ, Гери! Евтин кючек и визия за 3 лв. закопаха бившата звезда!"}
{"url": "http://www.bnews.bg/article/260889-izvanredno_ot_sasht_hvanaha_teroristi_s_balgarski_pasporti_prochuhme_se_po_tsyal_svyat_iskat_aresta_na_karakachanov", "text": "\n Около 115 000 души са се възползвали от натурализация в рамките на едно десетилетие, писа informiran.net \r\n\r\n От 150 до 200 заявления са подавани ежедневно от чужденци, които са заплащали от 500 до 1500 евро за разглеждане на техните документи, написа големият френски вестник “Монд”. \r\n\r\n „Монд” се позовава и на специализираният брюкселски сайт Еuractiv, съобщил въз основа на документи, че министър от правителството на г-н Борисов е замесен в трафика, а именно министърът на отбраната и вицепремиер Красимир Каракачанов – лидер на ВМРО. \r\n\r\n Това е основно подзаглавие на статията: \r\n\r\n „ ” \r\n\r\n Изданието отбелязва, че системата „паспорт срещу пари“ е била един от основните източници на доходи за тази партия. Петър Харалампиев, арестуваният директор на държавната агенция, е бил близък на ВМРО, което лидерите на партията отричат. \r\n\r\n Те от своя страна изискват „най-голямата строгост“ за виновните. Министър Каракачанов отрича да е замесен. \r\n\r\n Европейската комисия се проявява като много предпазлива. Попитан в сряда, 19 декември, комисарят по вътрешните работи Димитрис Аврамопулос посочи, че случаят е в компетентността на българските национални органи. \r\n\r\n Медията говори за установени 60 международни престъпници, получили родни паспорти, вкл. и терористи (цитат): „Преди няколко месеца обаче Съединените американски щати са арестували албанци с български паспорти, заподозрени в терористична дейност.” \r\n\r\n П.П. Припомняме, че Франция е един от основните противници на приемането ни в Шенген. Просто няма филм вече, в който да влезем там, заедно с Каракачанов… А ако арестуваните албанци се окажат наистина терористи, САЩ може да поискат и ареста на Каракачанов. \r\n \n\t\t\t\t\t\t", "date": "2019.05.19", "title": "ИЗВЪНРЕДНО от САЩ! Хванаха терористи с български паспорти! Прочухме се по цял свят, искат ареста на Каракачанов!"}
{"url": "http://www.bnews.bg/article/260878-dvama_mazhe_zaginaha_v_svinekompleks_kray_silistra", "text": "\n Двама мъже са загинали, падайки в септична яма в свинекомплекса в силистренското село Попина. Инцидентът е станал вчера сутринта. \r\n\r\n Главният механик на свинекомплекса бил извикан заради авария в септичната яма. Според проверяващите от Инспекцията по труда в Силистра, той не е трябвало да влиза, защото процесът на почистване бил механизиран. Въпреки това 53-годишният мъж се спуснал в шахтата. Започнал да се задушава от отделящите се отровни газове. \r\n\r\n \"Двама негови колеги се опитват да му помогнат. На единият обаче също му става лошо от самите изпарения и той пада вътре в шахтата\", обясни пред Нова телевизия кметът на село Попина Светлана Удрева. \r\n\r\n Тя допълни, че влизането в септичната яма е забранено. \r\n\r\n Телата на загиналите мъже били извадени от фекалните маси след намесата на екипи на пожарната и Гражданска защита. \r\n\r\n И двамата загинали - Борис Димитров и Пенчо Драганов, са от село Попина. \r\n\r\n В понеделник в Попина е обявен ден на траур. \r\n \n\t\t\t\t\t\t", "date": "2019.05.19", "title": "Двама мъже загинаха в свинекомплекс край Силистра"}
{"url": "http://www.bnews.bg/article/260887-otkriha_ryadka_rimska_moneta_pri_renovatsiyata_na_britanska_magistrala", "text": "\n Откриха “изключително рядка” римска монета по време на реновационни строителни дейности на главна магистрала във Великобритания, съобщава Би Би Си, цитирана от БГНЕС. Монетата е с лика на император Улпиус Корнелиус Лаелианус, който управлява Рим за около два месеца през 269 година след Христа преди да бъде убит. \r\n\r\n Находката е направена по време на реновационните дейнсоти на стойност 1,5 милиарда паунда на магистрала А14, свързваща Кеймбридж и Хънтингтън. Археологът Стив Шерлок заяви, че това е „значително“ откритие, тъй като това е едва втората подобна монета, която е изкопавана в Англия. \r\n\r\n От едната страна на монетата е изсечен ликът на Лаелианус, носещ на главата си корона. Според експертите римските императори са обичали да секат монети със своя лик. Самият Лаелианус е управлявал едва два месеца, но въпреки това е имал предостатъчно време за това. \r\n\r\n „Фактът, че дори една от тези монети е достигнала до бреговете на Британия, показва удивителна ефективност. Има вероятност самият император да е бил убит по времето, когато тази монета е пристигнала в Кеймбриджшир“, твърди археологът д-р Шерлок. \r\n\r\n Император Лаелианус узурпирал торна и управлявал отцепилата се империя на територията на днешна Германия и Франция преди да бъде убит – по всяка вероятност от собствените си войници. \r\n\r\n По време на разкопките, съпътстващи реновациите на магистралата, е открита и друга необичайна монета – Галска военна монета с две еднакви лица, изсечена през 57 година преди Христа от племето Амбиани, което е населявало район в департамента Сом, днешна Франция. \r\n\r\n Според археолозите тази монета е била внесена, за да подпомогне келтската съпротива срещу Юлий Цезар.  \r\n \n\t\t\t\t\t\t", "date": "2019.05.19", "title": "Откриха рядка римска монета при реновацията на британска магистрала"}
{"url": "http://www.bnews.bg/article/260880-v_plovdiv_se_provezhda_parviyat_natsionalen_festival_na_peshehodetsa", "text": "\n В Пловдив се провежда първият национален фестивал на пешеходеца.Той обединява идеята за здраве, активен спорт, движение и здравословно хранене.  Маратонът ще започне от Гребната база в града в 10:30. Участниците ще трябва да изминат 2 маршрута. Единият е 2 км, а другият 5 км. До момента са се записали да участват над 770 души. Специалистите изчисляват, че средно на ден хората изминават по 4000 крачки. \r\n\r\n Има хора, за които ходенето пеша не е просто мисия, а начин на живот. Начин да преодолееш физическите проблеми и ежедневното психическо натоварване. То е здраве и емоция. Албена е на 47. Преподавател е по аеробика и фитнес. Всеки ден задължително изминава пеша по 30 минути. Правило, което препоръча като спортен  специалист. \r\n\r\n „Ходенето със сигурност е заложено в човешката раса и в човека като отделен индивид още с началото на човечеството. Човек е оцелявал благодарение на движението, благодарение на ходенето в различните му скорости”, заяви прподавателят по аеробика и фитнес в МУ- Пловдив Албена Иванова. \r\n\r\n И за младия учител по физика Виктор Йотов ходенето пеша до работното място не е само разтоварване, но и начин за изгаряне на мазнините в организма. \r\n\r\n  „Чрез ходенето аз се поддържам както физически здрав, така свалям и напрежението от тежкия работен ден. Поне по 3-4 километра на ден се стремя да правя , за да мога да се поддържам в добър тонус”, сподели учителят по физика в ЕГ “Иван Вазов“ – Пловдив Виктор Йотов. \r\n\r\n А най-малкият участник в пешеходния маратон е 3-годишен. Кръстигна Генова пък е най-възрастният участник, който се е записвал се досега. Тя е на 72 години. \r\n\r\n „Да наистина спортът е съдба за мен, защото моят треньор се превърна в мой съпруг и до досега сме заедно. Всеки ден тренираме”, сподели тя. \r\n \n\t\t\t\t\t\t", "date": "2019.05.19", "title": "В Пловдив се провежда първият национален фестивал на пешеходеца "}
{"url": "http://www.bnews.bg/article/260881-arestuvaha_protestirashti_sreshtu_evroviziya_ultraortodoksalni_evrei", "text": "\n Израелската полиция задържа шестима представители на ултрарелигиозната еврейска общност, които по данни на местните медии, са участвали в протестна акция срещу конкурса \"Евровизия\" заради нарушението на шабат – последният ден от еврейската седмица, съобщава БГНЕС. \r\n\r\n Финалът на международния конкурс започна на края на шабат, но неговата подготовка не беше прекратена в периода, когато традицията забранява на последователите на юдаизма да извършват повечето видове дейности. \r\n\r\n По време на протеста бяха задържани шестима заподозрени за нарушаване на обществения ред и нападение срещу полицай, заявиха от пресслужбата на правоохранителните органи, като добавиха, че двама полицейски служители са били ранени. \r\n\r\n По-рано главният равин на Израел Дейвид Лау призова вярващите да започнат съботата, която се простира от петък вечер до залез слънце в събота, десет минути по-рано и колкото се може по-късно да я завършат заради нарушението на традицията от страна на \"Евровизия\", предаде Кан радио. \r\n \n\t\t\t\t\t\t", "date": "2019.05.19", "title": "Арестуваха протестиращи срещу \"Евровизия\" ултраортодоксални евреи"}
{"url": "http://www.bnews.bg/article/260879-grigor_ot_zheneva_imam_nulevi_ochakvaniya", "text": "\n Григор Димитров говори след успешния старт на турнира в Женева, където мина първия кръг от квалификациите. \r\n\r\n Българинът победи Марк-Андрея Хюслер с 6:4, 6:3, а днес в ранния следобед играе срещу световния №100 Томас Фабиано за място в основната схема на турнира от ранг 250 в Швейцария. \r\n\r\n \"Не съм тук с мисъл да печеля купата или нещо такова - каза Димитров, цитиран от сайта на ATP. - Просто искам отново да играя, да си върна увереността, да се чувствам здрав и напълно нормално на корта. Това идва с мачовете. Ще опитам тук да се подготвя за края на сезона на клей. \r\n\r\n Имам нулеви очаквания от себе си в момента. Знам през какво минах, физически и психически. Винаги съм имал високи стандарти и изисквания към себе си, но в момента не е така... \r\n\r\n Изгубих позиции в ранглистата и нещата не вървяха добре в последните месеци за мен. Но това не ме отчайва. \r\n\r\n Хората около мен в момента са изцяло посветени на това да се справим в тази тежка ситуация. Самият факт, че Андре Агаси и Радек Щепанек дойдоха в Женева и са с мен от първия ден, показва това.\" \r\n\r\n Ако стигне до основната схема на турнира, най-сериозните имена, които го чакат там, са Александър Зверев и получилите уайлд кард Стан Вавринка, Янко Типсаревич, и Фелисиано Лопес.  \r\n \n\t\t\t\t\t\t", "date": "2019.05.19", "title": "Григор от Женева: Имам нулеви очаквания"}
{"url": "http://www.bnews.bg/article/260883-tereza_mey_se_gotvi_da_napravi_smelo_predlozhenie_za_brexit", "text": "\n Британският премиер Тереза Мей заявява, че преди да напусне поста си ще изложи пред Камарата на общините нова оферта с \"подобрен пакет от мерки\" като последен опит за одобряването на законопроекта за Brexit, предаде БТА. \r\n\r\n В статия за днешния \"Сънди таймс\" Мей пише: \"Какъвто и да бъде изходът от всеки индикативен вот, аз не просто ще поискам от членовете на парламента, а вместо това ще ги помоля да погледнат новата и подобрена сделка със свеж чифт очи и да й дадат своята подкрепа\". Вестникът отбелязва, че преди това Мей ще се посъветва с колегите си в правителството за предложените промени. Освен това кабинетът ще обсъди план за редица индикативни гласувания с цел да бъде установено кои предложения може да съберат депутатско мнозинство, допълва неделното издание.  \r\n\r\n В петък преговорите между консерваторите на Мей и лейбъристите в опозиция се провалиха часове след като премиерът се съгласи да обяви в началото на юни кога ще подаде оставка. Вчера говорителят на Лейбъристката партия по въпросите за Brexit Киър Стармър каза, че за да се излезе от задънената улица, правителството трябва да свика нов референдум за Brexit. \r\n \n\t\t\t\t\t\t", "date": "2019.05.19", "title": "Тереза Мей се готви да направи \"смело предложение\" за Brexit"}
{"url": "http://www.bnews.bg/article/260882-zemetresenie_ot_6_8_po_rihter_kray_nova_kaledoniya", "text": "\n Земетресение със сила 6.8 по Рихтер беше регистрирано в южната част на Тихия океан край бреговете на Нова Каледония, съобщи Геофизичната служба на САЩ, цитирана от БГНЕС. \r\n\r\n До момента няма данни за нанесени материални щети или жертви. Няма издадено предупреждение за цунами. \r\n\r\n Епицентърът на земетресението е на 179 километра източно от островите Лоайоте, на дълбочина 14 км. \r\n \n\t\t\t\t\t\t", "date": "2019.05.19", "title": "Земетресение от 6.8 по Рихтер край Нова Каледония"}
{"url": "http://www.bnews.bg/article/260876-natsionalisticheskoto_pravitelstvo_v_avstriya_se_sruti_za_24_chasa_sled_div_koruptsionen_skandal", "text": "\n Правителството на Австрия падна по-малко от 24 часа след публикации в две авторитетни германски издания на видео запис, на който вицеканцлерът Хайнц-Кристиян Щрахе обсъжда през 2017 г. с \"руснаци\" как тайно да финансират неговата крайно дясна Партия на свободата срещу щедри държавни поръчки, когато дойде на власт. \r\n\r\n Това се случва седмица преди изборите за Европейски парламент, на които се очаква националистически партии да постигнат значителни успехи и да създадат четвъртата по големина група от евродепутати. \r\n\r\n Австрийският канцлер Себастиан Курц призова възможно най-скоро в страната да бъдат проведени нови избори след скандалния видеозапис и оставката на вицеканцлера Хайнц-Кристиан Щрахе, предадоха световните агенции. \r\n\r\n \"Предложих на президента в Австрия да бъдат проведени предсрочни избори възможно най-скоро\", каза Курц на пресконференция във Виена. \r\n\r\n Канцлерът заяви, че прекратява работата в коалиционното правителство с Австрийската партия на свободата, допълва агенцията. \r\n\r\n По-рано източници от кабинета съобщиха, че предсрочни парламентарни избори в Австрия може да се проведат в средата на юли или през септември. \r\n\r\n   \r\n \n\t\t\t\t\t\t", "date": "2019.05.19", "title": "Националистическото правителство в Австрия се срути за 24 часа след див корупционен скандал!"}
{"url": "http://www.bnews.bg/article/260877-erdogan_sklyuchi_sdelkata_za_s_400_vapreki_zaplahite_na_vashington", "text": "\n Президентът на Турция Реджеп Тайип Ердоган каза снощи, че сделката за доставката от Русия на системите за противовъздушна отбрана \"C-400\" е вече сключена и че Анкара ще произвежда заедно с Москва системите \"C-500\", предаде Ройтерс. \r\n\r\n САЩ са заявили, че планираното от Турция купуване на руските системи за ПВО е много голям проблем. Според Вашингтон това подлага на риск турското партньорство в изграждането на изтребителя от пето поколение \"F-35\", защото руските ракети компрометират самолета на корпорацията \"Локхийд Мартин\", припомни агенцията. \r\n\r\n Но Ердоган, отговаряйки на въпроси на студенти в Истанбул, каза, че Турция е направила технически анализ и е установила че такъв проблем не съществува. \r\n\r\n \"Те [американците] пратиха топката към центъра на полето, като проявяват известна неохота. Но рано или късно ние ще получим самолетите \"F-35\". Няма вариант да не ни бъдат доставени\", заяви турският държавен глава. \r\n\r\n ТАСС цитира вестник \"Хабертюрк\" , според който Турция е пратила в Русия сто инженери за съвместното производство на \"C-400\". \r\n \n\t\t\t\t\t\t", "date": "2019.05.19", "title": "Eрдоган сключи сделката за С-400, въпреки заплахите на Вашингтон"}
{"url": "http://www.bnews.bg/article/260886-lekar_nasilil_seksualno_177_studenti_v_sasht", "text": "\n Спортен лекар е насилил наймалко 177 млади мъже, които са били студенти в Държавния университет на Охайо в периода 1979-1997 г., разкри разследване в САЩ, пише Би Би Си, цитирана от \"24 часа\". \r\n\r\n Д-р Ричард Щраус, който се пенсионира през 1998 г. и се самоубива през 2005 г., е обвинен за нападенията, извършени докато бил лекар на атлетите от 16 университетски спортни отбора. \r\n\r\n Университетът не е предотвратил насилието въпреки оплаквания от студенти. Разследващите отбелязват, че са положени \"неадекватни усилия\" за проверка, които оценяват като \"неприемливи\". Докладът бе публикуван в петък. В него се посочва, че насилието било извършвано на различни места - в кампуса, в съблекални, под душовете, в сауните. Студенти разказват, че поведението на д-р Щраус било \"публична тайна\" в кампуса. \r\n\r\n На пресконференция в събота президентът на университета каза: \"Ние съжаляваме толкова много, че това се е случило\". Той добави, че съжалява и за това, че институцията се е провалила в опита си да го спре. Все пак той подчерта, че \"това не е университетът днес\". \r\n\r\n Бивши студенти вече съдят университета за причинени страдания и призовават висшето училище да поеме отговорността. \"Мечти бяха разрушени, взаимоотношения с любими хора - накърнени, вредата се предаде на децата ни, защото мнозина от нас започнахме да ги пазим прекомерно много и това навреди на отношенията ни\", казва Кент Килгър - бивш състезател по плуване в университета. \r\n\r\n През май 2018 г. друг университет - Мичиганският държавен университет се съгласи да плати $500 млн. на 332 гимнастици, които са били сексуално насилвани от бившия лекар на отбора д-р Лари Насар. \r\n \n\t\t\t\t\t\t", "date": "2019.05.19", "title": "Лекар насилил сексуално 177 студенти в САЩ"}
