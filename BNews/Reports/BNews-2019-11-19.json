{"url": "http://www.bnews.bg/article/264407-otkriha_boepripasi_v_sklad_na_selsko_kmetstvo", "text": "\n Стари боеприпаси са намерени в склад в кметството в омуртажкото село Илийно. Те са намерени от кмета и един работник по време на разчистване на помещението. Това съобщи  селският управник Герчо Славов, цитиран от БТА. \r\n\r\n Около 10,30 часа вчера той е подал сигнал в районното полицейско управление в Омуртаг. Намерени са 53 патрона калибър 7,65, 4 ръчни гранати, една запалка и две части от ударно-спускателен механизъм за ловно оръжие. Районът своевременно е бил отцепен, информират от ОД на МВР в Търговище. \r\n\r\n Пристигналите на място служители на СОБТ са извършили първоначален оглед и са установили, че намерените оръжия  са учебни и са обезопасени. Иззети са за нуждите на разследването. Образувано е досъдебно производство. \r\n\r\n Кметът разчиствал стаята в кметството, в която години наред били струпвани стари вещи. Боеприпасите са били поставени в кашон по старо бюро. \r\n \n\t\t\t\t\t\t", "date": "2019.11.19", "title": "Откриха боеприпаси в склад на селско кметство"}
{"url": "http://www.bnews.bg/article/264412-nemskiyat_koleden_duh_zavladyava_otnovo_sofiya", "text": "\n Започна изграждането на традиционния Немски Коледен базар в София. За девета поредна година той ще се намира в градската градина до Народния театър „Иван Вазов”. \r\n\r\n Откриването се очаква да е на 22 ноември. Всички посетители ще могат да се насладят на греяно вино, вурстчета, печени кестени, традиционния немски Щолен и меденки.  \r\n\r\n Немският коледен базар има за цел да пресъздаде атмосферата, топлината и благотворителния дух на традиционните празнични пазари в Германия. \r\n \n\t\t\t\t\t\t", "date": "2019.11.19", "title": "Немският коледен дух завладява отново София "}
{"url": "http://www.bnews.bg/article/264406-do_dva_tri_dni_shte_stane_yasno_ot_kakvo_sa_se_otrovili_22_detsa_v_yambolsko", "text": "\n 22 деца със симптоми на хранително отравяне бяха приети вчера вечерта и през нощта в Ямболската болница. Те са на възраст между 7 и 11 години. В добро общо състояние са. \r\n\r\n Източникът на заразата все още не е установен. Резултатите от проверките се очакват до два-три дни. \r\n\r\n Всички деца са от един род от село Хаджидимитрово, но учат в съседното Дражево. Вчера са обядвали в училищния стол храна, доставена с кетъринг, от фирма, която храни всички училища в община Тунджа. От тази храна вчера са приготвени общо 720 порции. Няма оплаквания от други деца, от други училища и села.   \r\n\r\n Първата група е хоспитализирана около 19 ч. По-късно с линейки са докарани още деца. \r\n\r\n „Симптомите са еднакви - с болки в корема и повръщане, разбира се, в различна степен при различните дечица… Това са симптоми от клинична картина на хранително отравяне“, каза д-р Валентин Вълчев, дежурен лекар в Спешното отделение.  \r\n\r\n „Докато бяха на училище нито едно дете не се е оплакало“, коментира Марина Николова, директор на ОУ „Св. Св. Кирил и Методий“.  \r\n\r\n „Тази храна се приготвя в специализирано заведение, което отговаря на всички санитарни изисквания”, обяви Антон Кръстев, секретар на община Тунджа. \r\n\r\n На метри от училището има и барче. „Вчера съм продала 20 хамбургера и 5 банички… Сутринта се коментираше тук, че може би са ходили да берат гъби и дали не са яли някои от тях гъби“, казва Вълкана Стоянова, продавачка в барчето.  \r\n\r\n „Допускаме и други версии. Това са от пет-шест ромски семейства братя и сестри – нещо да са яли заедно в домашни условия храна или от другаде. Работим по различни версии“, уточни д-р Николай Георгиев, директор на БАБХ-Ямбол. \r\n\r\n Освен фирмата, ще бъдат проверени и всички магазинчета в двете села.  \r\n\r\n Децата  ще останат в болницата поне 48 часа. \r\n \n\t\t\t\t\t\t", "date": "2019.11.19", "title": "До два-три дни ще стане ясно от какво са се отровили 22 деца в Ямболско"}
{"url": "http://www.bnews.bg/article/264409-ustanoviha_samolichnostta_na_zastrelyaniya_mazh_v_burgas", "text": "\n Простреляният край Бургас мъж е криминално проявен, съобщиха от полицията. Повече от 12 часа продължи установяването на самоличността му. \r\n\r\n Тялото бе намерено снощи от жители на квартал „Долно Езерово” в храсти до железопътна линия. \r\n\r\n Към момента са задържани две лица, съпруг и съпруга, чиято съпричастност към извършеното деяние е в процес на изясняване. \r\n\r\n Работата по изясняване на детайлите по случая продължава, като действията по разследването активно се наблюдават от Окръжна прокуратура – Бургас. \r\n \n\t\t\t\t\t\t", "date": "2019.11.19", "title": "Установиха самоличността на застреляния мъж в Бургас"}
{"url": "http://www.bnews.bg/article/264396-ukrainski_voenni_sa_atakuvani_ot_ruska_teritoriya", "text": "\nУкраинските позиции в село Сизое край Луганск са били атакувани от територията на Руската федерация, в резултат на това един украински военен е ранен тежко, съобщи във Facebook журналистът Юрий Бутусов. \r\n\r\n\"Сизое се намира при самата граница с Руската федерация и близо до фронтовата линия при Станица Луганска. През последните години то се смяташе за тихо място. Позициите на 46-а десантно-щурмова бригада бяха атакувани с безпилотен апарат, който е пуснал прицелена бойна граната\", пояснява Бутусов. \r\n\r\nПо негова информация, украински военен е получил многобройни рани от шрапнели в гърба. Като се позовава на военни медици, журналистът съобщава, че става дума за бойна атака, а не за случаен взрив. \r\n\r\nСега лекарите се борят за живота на десантника. Напълно вероятно е атаката да е извършена от територията на РФ, която е в непосредствено съседство. При всички случаи пускането на безпилотния апарат в този район не би могло да се извърши без да се контролира от руското командване.\" - отбелязва Юрий Бутусов.\r\n\r\n\"Непризнатата война продължава под акомпанимента на успокоителни политически изявления, откъснати от реалността\", обобщава журналистът. \r\n \n\t\t\t\t\t\t", "date": "2019.11.19", "title": "Украински военни са атакувани от руска територия"}
{"url": "http://www.bnews.bg/article/264413-prichinata_za_smartta_na_3_godishnoto_dete_ot_sofiya_e_pnevmoniya", "text": "\n Двустранна хеморагична пневмония е заболяването, открито у починалото 3-годишно момченце. \r\n \r\nТова показват резултатите от аутопсията на детето, научи bTV от два независими източника. \r\n \r\nСпоред родителите, повече от два часа лекарите на педиатричната болница отказват лечение на 3-годишното им момченце, след като търсят помощ в три столични лечебни заведения. \r\n\r\n Думите им се потвърждават и от баща на 2-годишно дете, което по същото време е чакало три часа за преглед в педиатрията. \r\n\r\n Според бащата, причината за това е, че в приемния кабинет има недостиг на дежурни лекари, които да преглеждат децата. \r\n\r\n Вчера пред bTV дежурният лекар отрече да има забавяне и уточни, че детето е прието в интензивното отделение 30 минути, след като е прегледано. \r\n \r\nТече проверка на здравното министерство по случая. Първите официални резултати се очакват утре. \r\n \n\t\t\t\t\t\t", "date": "2019.11.19", "title": "Причината за смъртта на 3-годишното дете от София е пневмония"}
{"url": "http://www.bnews.bg/article/264405-zhurnalist_izchezna_v_moskva_podozira_se_ubiystvo", "text": "\n Редактор от информационната агенция „Интерфакс” е изчезнал в Москва. Подозира се убийство, пише Би Би Си, като се позова на правоохранителните органи, цитирани от ТАСС. \r\n\r\n Маргарита Игнатова е излязла в неделя сутринта и оттогава не е известно къде е, няма и връзка с нея. \r\n\r\n Заведено е дело за убийство, съобщават местните власти, цитирани от ТАСС. \r\n\r\n Нейн колега заяви, че не се е появявала на работа и не се е свързвала с никого. Майката на Маргарита е съобщила, че дъщеря й няма как да дойде на работа, понеже не е вкъщи и тя не знае къде е. \r\n\r\n Предполага се, че в неделя изчезналата журналистка е отишла на църква и не се е прибирала. \r\n \n\t\t\t\t\t\t", "date": "2019.11.19", "title": "Журналист изчезна в Москва, подозира се убийство"}
{"url": "http://www.bnews.bg/article/264411-sedem_karvavi_demonstratsii_sreshtu_sotsialnoto_neravenstvo", "text": "\n Олицетворение на злото. Така може да бъде описан комиксовият герой на Жокера, основният злодей във Вселената на „Ди Си” и противник на Батман. \r\n\r\n Безпощаден, жесток и непредсказуем до лудост – тъжният клоун с усмихнато лице вдъхновява хора по цял свят от първата му поява през 1940 г. до днес. \r\n\r\n Новата екранизация за героя – „Жокера” на режисьора Тод Филипс пренаписа правилата за изграждането на класически антигерой, а играта на Хоакин Финикс създаде романтичен ореол около образа му. \r\n\r\n Зрителите дори започнаха да симпатизират на психопата, който убива, без да му мигне окото заради обстоятелствата, които го тласкат по този път. \r\n\r\n Оказва се, че образът на Жокера е излязъл извън екрана и е станал основно действащо лице на десетки протести по цял свят. Интересен е фактът, че демонстрациите са с различни каузи и по различно време, но са обединени от една идея – социалното неравенство. Тук се намесва и злодеят – за да покаже пътя към катарзиса чрез анархия. \r\n\r\n Подбрахме седем от най-провокативните прояви, при които Жокера е бил лице на протест: \r\n\r\n \r\n\r\n Протестът на „Жълтите жилетки” в Париж започна на 17 ноември 2018 г. с недоволство срещу цените на горивата и прерасна в най-голямата и продължителна демонстрация срещу социалното неравенство и политиката на френския президент Еманюел Макрон.   \r\n\r\n В продължение на седмици радикално настроени „жълти жилетки” опустошаваха Франция, като нанесоха щети за милиони и унищожиха безценни произведение на изкуството. Сред кървавите сблъсъци между полицаи и демонстранти, разбира се, се откроява и образът на Жокера. \r\n\r\n \r\n\r\n Радикалното поведение на Жокера няма пол. Доказателство за това е и медицинска сестра, която по време на протест срещу лошите условия на труд в обществена болница в Париж, е нарисувала клоуна злодей на лицето си. \r\n\r\n Датата е 14 ноември 2019 г., а здравни работници блокираха улиците на френската столица за часове, предизвиквайки транспортен хаос. \r\n\r\n \r\n\r\n Кървавата усмивка на Жокера се появява и на протеста срещу президента на Чили Сантиаго Пинера. Демонстрациите започнаха на 18 октомври заради увеличението на цената на билета за градски транспорт, след което прераснаха в недоволство срещу ниските заплати, лошото здравеопазване и образование, както и социалното неравенство. \r\n\r\n Повече от месец вандализмът превзе улиците на Чили, стотици бяха ранени, а десетки загубиха живота си при сблъсъците с полицията. \r\n\r\n \r\n\r\n В средата на юни тази година хиляди протестиращи блокираха улиците на Хонконг заради закон, който позволява екстрадиции в Китай. Напрежението ескалира и предизвика масови безредици и сблъсъци с униформените. \r\n\r\n Въпреки че правителството отмени спорните текстовете, кървавите демонстрации продължиха с месеци, а маските се превърнаха в основен атрибут на протестиращите. На кадри от размирицете, които продължават с месеци, се отличава ликът на Жокера. \r\n\r\n \r\n\r\n По традиция на 28 октомври в индонезийската провинция Джокякарта отбелязват Деня на младежта. Тази година обаче празникът беше белязан от протест срещу политиката на правителството в сферата на образованието. \r\n\r\n \r\n\r\n Дъблинското споразумение действа от 2013 г. и определя коя членка на Европейския съюз е длъжна да проучи кандидатурите за бежански статут, за хората, търсещи защита. След законова поправка през 2018 г. на френското правителство, която регулира интеграцията на мигранти, стотици парижани излязоха на улицата. \r\n\r\n Страхът от бежанска вълна раздели обществото и предизвика безредици по улиците на френската столица. Отново едно лице се откроява на кадрите – ликът на тъжния клоун с весело лице. \r\n\r\n \r\n\r\n На 23 октомври 2019 г. стотици демонстранти блокираха движението в ливанската столица Бейрут с искания за по-добър живот. \r\n\r\n Те изразиха искания за промяна на лошите условия на живот в държавата и ефективна борба с корупцията. Едва ли ще има изненадани, че на протест срещу социалното неравенство отново се появява образът на най-големия злодей –Жокера. \r\n\r\n   \r\n \n\t\t\t\t\t\t", "date": "2019.11.19", "title": "Седем кървави демонстрации срещу социалното неравенство"}
{"url": "http://www.bnews.bg/article/264408-hertsoginya_keyt_siyae_v_cherna_dantelena_roklya_spirashta_daha", "text": "\n Херцозите на Кеймбридж присъстваха на ежегодното кралско благотворително събитие Royal Variety Performance в The London Palladium. \r\n\r\n Херцогинята на Кеймбридж беше зашеметяваща и заедно с принц Уилям привлякоха погледите на всички. \r\n\r\n Катрин беше заложила на стилна вечерна рокля по тялото, която съчетаваше бежово с прозрачни елементи и невероятна черна дантела. Деколтето на роклята бе сърцевидно, гърбът - изрязан, а на талията на Кейт имаше нежен колан. Тази красота е дело на модната къща Alexander McQueen. \r\n\r\n Принц Уилям в никакъв случай не отстъпваше по елегантност до своята красива съпруга и бе заложил на черен костюм с папионка. \r\n \r\nНа събитието присъстваха и други знаменитости, сред които Роби Уилямс. \r\n \n\t\t\t\t\t\t", "date": "2019.11.19", "title": "Херцогиня Кейт сияе в черна дантелена рокля, спираща дъха"}
{"url": "http://www.bnews.bg/article/264400-i_pak_boyko_oshte_ot_realitito_s_dzhipkata_tozi_pat_ot_vit_s_arheolozi_ekolozi_i_obiknoveni_truzhenitsi", "text": "\n Още един път да ме скарате с еколозите - ще видите какво ще ви направя. Тази закана отправи премиерът Бойко Борисов към ръководителя на строежа на участъка на магистрала \"Хемус\" над село Торос в местността Боаза в Ловешко. \r\n\r\n Повод за гнева му стана сигнал от риболовен клуб \"Балканка\", че районът е заплашен от екокатастрофа заради взимане на баластра от коритото на Вит за строежа на магистралата. Впоследствие от Агенция \"Пътна инфраструктура\" обявиха, че те не са поръчвали никакви дейности край реката. От екоминистерството \r\nдопълниха, че става въпрос за почистване на наноси от коритото, възложено от областния управител на Ловеч, но без да са спазени всички законовите процедури. \r\n\r\n От видеото, качено във \"Фейсбук\" профила на Борисов тази сутрин, все пак стана ясно, че влизането на тежка техника в коритото има връзка със строежа на \"Хемус\". \"Тука ли сте пипали вие баластрата. Казал съм глоби, актове на областния, на всички да се издадат\", заяви Борисов. \r\n\r\n Беше му отговорено, че почистване на коритото на реката от островните наноси е били необходимо, за да могат да се подготви стабилна площадка, на която да заемат позиция 200-тонните кранове, с които се монтират 50-тонните греди на мостовете на бъдещата магистрала над Вит. \r\n\r\n \"Хубаво сте почистили, но сте попрекалили. Сега да ми излязат проверките, ще ви глобя всичките\", отвърна премиерът. \r\n\r\n Той нареди на ръководителя на обекта да покани представители на природозащитните организации при участъка край р. Вит и да им обясни какво е извършено, като поиска и предписания за действията оттук нататък. \r\n\r\n \"Не може да влезем в конфликт. Ще ги докараш да видят трасето, да видят какъв огромен строеж е. Разбра ли ме?\", каза на сбогуване Борисов. И получи отговор като в казармата - \"Слушам\". \r\n\r\n Инспектираният днес от Борисов участък в строеж на \"Хемус\" е продължение на пуснатите в началото на октомври 9 километра от аутобана. Отсечката е с дължина 15.26 км, започва от местността Боаза и стига до пресичането на третокласния път Луковит - Угърчин, където ще е пътен възел \"Дерманци\". До момента обаче разрешително за строеж има само за 1 километър от нея, като първата копка беше направена през април. \r\n\r\n Както е известно, Агенция \"Пътна инфраструктура\" възложи на държавното дружество \"Автомагистрали\" ЕАД да проектира и изгради участъка от автомагистрала \"Хемус\" от Боаза до Велико Търново, или общо 134 км, включително и тази част, за която е сигналът. Държавното дружество обаче разчита на подизпълнители. \r\n\r\n След това премиерът, придружаван от вицепремиера Томислав Дончев, посети и строителството на обходния път на Габрово и мястото, където ще започне да се пробива тунелът под Шипка. \"Вече имаме строители, които могат да правят високи естакади и дълги тунели, което е национален капитал\", коментира Дончев. \r\n\r\n Обходният път осигурява връзка между няколко габровски квартала и извежда извън града транзитния трафик, срещу който протестират местните жители, добави той. Целта е съоръжението да бъде готово до края на годината, но проверяващите констатираха, че има още много работа. \r\n\r\n \r\n\r\n Иначе и в днешното издание на риалити формата \"В джипа с Бойко Борисов\" премиерът не изневери на стила си и спираше да поговори с всички работници по пътя. Не отказа снимка на никого, като получи и пожелания \"100 години все така да ни уважавате. \r\n\r\n По пътя премиерът не пропусна да подкани работниците да се възползват от хубавото време с думите: \"Давайте, давайте, докато още времето... Господ даде хубаво време тази година. \r\n\r\n Работещи по археологическите разкопки роми приветстваха премиерът с \"Мараба, Бойко. Добре сме, работим\" . \"Ей това искам от вас, да работите\", отговори им Бойко Борисов. \r\n\r\n Вече в колата, пък коментира, че при археолозите само доцентите не са роми. \"Ами трябва някой да копае\", допълни возещият се в джипа вицепремиер Томислав Дончев. \r\n \n\t\t\t\t\t\t", "date": "2019.11.19", "title": "И пак Бойко: Още от реалитито с джипката! Този път от Вит с археолози, еколози и обикновени труженици "}
{"url": "http://www.bnews.bg/article/264397-dvama_zaginaha_pri_katastrofa_na_am_hemus", "text": "\nДвама мъже са загинали при катастрофа на АМ \"Хемус\", съобщава ОДМВР - Варна. \r\n\r\nТази нощ, около 1 и 30 часа, на АМ \"Хемус\", в посока Варна, малко след ПВ Слънчево, е възникнало ПТП. По неизяснени към момента причини, 51-годишен водач на \"Мерцедес\" блъска мотоциклет \"Хонда\", след което напуска платното за движение. Вследствие на инцидента мъжът е загинал на място. \r\n\r\n58-годишният водач на мотоциклета е отведен в болница, където по-късно е починал. \r\n\r\nПо случая има образувано досъдебно производство. Изясняват се причините и обстоятелствата около инцидента. \n\t\t\t\t\t\t", "date": "2019.11.19", "title": "Двама загинаха при катастрофа на АМ \"Хемус\""}
{"url": "http://www.bnews.bg/article/264401-ochakvano_boyko_se_otkaza_ot_promyanata_za_bolnichnite_po_ideya_na_vmro", "text": "\n Опитът на ВМРО, Влади Горанов и група олигарси да ощетят работещите с първи ден от болничните очаквано не мина. Спря го лично Борисов след натиск от синдикатите.  \r\n\r\n Управляващите се отказват от предложението първия ден от болничния да се плаща от работещия. То няма да бъде внесено за обсъждане в Народното събрание, заяви Бойко Борисов, цитиран от БНР. \r\n\r\n Решението бе взето на коалиционен съвет на ГЕРБ и Обединени патриоти на 14 ноември, огласи го Валери Симеонов. То предизвика сериозно напрежение, синдикатите заплашиха със стачка, а един от тях - КТ \"Подкрепа\" - и че ще напусне Съветът за тристранно сътрудничество. От КТ \"Подкрепа\" бяха категорични, че тази мярка би принудила хората да ходят болни на работа. Според лекарите това ще накара хората да не използват болничния за остри заразни заболявания, което ще допринесе за развитието на епидемии. \r\n\r\n За да смекчат ефекта, от ГЕРБ обявиха, че правилото първият ден от болничните да е за сметка на работника няма да важи, когато отпускът се взима за гледане на болно дете и при трудова злополука. Напрежението обаче продължи да се нагнетява. \r\n\r\n От БСП също се обявиха категорично против прокарването на такова решение и го определиха като несправедливо. Според тях аргументът, че спирането на парите за първия ден от болничния би решил проблема с увеличаването на фалшивите болнични е признание на управляващите, че не могат да се справят. \r\n\r\n \"Вместо контрол и наказание на тези, които издават фалшиви болнични, вие наказвате изрядните работници и ги лишавате от правото да получат обезщетение - заяви лидерът на БСП Корнелия Нинова. - Тези, които работят, внасят си осигуровките дисциплинирано в държавния бюджет и в случай на заболяване имат право да получат обезщетение от собствените си пари, няма да го получат. Те ще бъдат наказани. Работиш, плащаш, и когато се разболееш – не можеш да получиш обезщетението от това, което сам си платил.\" \r\n\r\n Аргументът, че в много държави от ЕС е така, се оказа, че също не издържа проверката. Преглед на \"Подкрепа\" на законодателството в страните от ЕС показа, че не в 14, както се твърдеше от работодателски организации, а в едва 5 държави в ЕС работниците не получават плащания от първия ден. Впоследствие в 2 от тези пет държави работодателят, не осигурителният фонд, поема отговорността за заболелия служител. Cред единствените три държави, в които бизнесът няма никакво отношение към болничните, е офшорката Кипър. \r\n\r\n На въпрос кой е направил предложението финансовият министър Владислав Горанов отговори, че предложението е на управляващата коалиция и е в пакет с други мерки. \r\n\r\n В момента първите три дни болничен се поемат от работодателя (осигурителя), като той заплаща 70% от среднодневното възнаграждение. Остатъкът от болничните се заплаща от НОИ. \r\n \n\t\t\t\t\t\t", "date": "2019.11.19", "title": "Очаквано Бойко се отказа от промяната за болничните по идея на ВМРО "}
{"url": "http://www.bnews.bg/article/264404-shte_se_proiznesa_kogato_resha_ultimatumi_ne_priemam", "text": "\n Ултиматуми не приемам. Ще се произнеса по темата за назначаването на Гешев в обозрим срок - когато реша. \r\n\r\n Това заяви президентът Румен Радев след тържественото събрание във Военна академия „Георги Стойков Раковски“ по повод празникa на Сухопътни войски. \r\n \r\n\"Няма да протакам, ще се произнеса в обозрим срок. Не съм човек, който използва различни манипулации\", допълни Радев, предаде Novini.bg. \r\n\r\n “Всички отговори са в Конституцията”, каза още президентът. \r\n \r\n\"Обърнах се към ВСС с настояване, което те не изпълниха по най-добър начин\", завърши Румен Радев. \r\n\r\n Припомняме, че днес е петият ден от повторното избиране на Иван Гешев за главен прокурор от ВСС. Правосъдният министър Данаил Кирилов даде срок на държавния глава от 3 до 7 дни да подпише повторно указа за назначаването му. \r\n \n\t\t\t\t\t\t", "date": "2019.11.19", "title": "Ще се произнеса, когато реша, ултиматуми не приемам!"}
{"url": "http://www.bnews.bg/article/264414-po_niski_danatsi_i_po_visoki_dohodi", "text": "\n Институтът за пазарна икономика (ИПИ ) представи алтернативен бюджет за по-високи доходи и по-ниски данъци през 2020 г. \r\n\r\n „Икономическата ситуация у нас е доста несигурна. Очакванията са за по-тежки времена заради еврозоната. За поредна година се опитваме да предложим различни реформи. В сектор „Сигурност” имаме повече служители спрямо населението. Същевременно обаче няма бюджет за техника и оборудване”, каза в ефира на „Плюс-минус. Коментарът след новините” главният икономист на ИПИ Лъчезар Богданов. \r\n\r\n Според него бюджетът се отличава с малко по-висок ръст на потреблението на домакинствата. Той допълни, че когато се прави годишен бюджет, трябва да си зададем въпроса какво искаме да постигнем. \r\n \n\t\t\t\t\t\t", "date": "2019.11.19", "title": "По-ниски данъци и по-високи доходи"}
{"url": "http://www.bnews.bg/article/264402-beliyat_elen_kray_moskovets_nay_veroyatno_ne_e_div", "text": "\n Бял елен беше заснет от екип на bTV в нивите край карловското село Московец след зрителски сигнал. \r\n\r\n За редкия вид от дни се говори в Московец. Истинска загадка е за местните откъде е дошло животното, след като селото се намира насред полето. \r\n\r\n За „Тази сутрин” зоологът Владимир Тодоров обясни, че белият елен е най-вероятно албинос, но към момента не може да потвърди дали е от вида благороден или широкоопашат. \r\n\r\n Тодоров заяви, че албинизмът е рядко срещана мутация и тези животни често отпадат по естествен път. \r\n\r\n „В една гора бяло животно е като сигнална лампа за хищници. Освен това албиносите имат проблеми с кожата и зрението”, допълни експертът. \r\n\r\n Той обясни, че белият елен най-вероятно е гледан от хора и ако животното има собственик, то той би трябвало да го прибере. \r\n\r\n Въпреки това не изключи възможността еленът да остане в зоопарк заради атрактивния си вид. \r\n \n\t\t\t\t\t\t", "date": "2019.11.19", "title": "Белият елен край Московец най-вероятно не е див"}
{"url": "http://www.bnews.bg/article/264399-trudno_shte_me_ubedi_che_e_nezavisima_sled_golemiya_rezil_prez_2017_g", "text": "\n „Без да влизам в дебата за и против Гешев, съдия Дишева много трудно ще ме убеди, че е независима в работата си след големия резил през 2017 г.“, написа икономистът Владимир Каролев във фейсбук за членът на Висшия съдебен съвет Атанаска Дишева. \r\n\r\n \r\n \r\n„Тогава мъжът й все още е шеф в Демократична България и те протестират срещу решението на правителството да построи втора кабинка от град Банско до ски зоната под нейния съдийски прозорец. \r\n \r\nИ „случайно“ делото за Банско попада при съдия Дишева, „случайно“ тя отказва да си направи отвод (очевидно няма нищо общо с протестиращия под прозореца й съпруг), „случайно“ приема дословно аргументите на ДБ/Зелените, „случайно“ ги преписва в решението и „случайно“ с това обръща 15-годишна съдебна практика при близо 70 съдийски състава (над 200 съдии), че в паркове може да се прави спортна инфраструктура“, разказа Каролев. \r\n\r\n \r\n\r\n Без да влизам в дебата за и против Гешев, съдия Дишева много трудно ще ме убеди, че е независима в работата си след големия резил през 2017 г. Тогава мъжът й все още е шеф в Демократична България и те протестират срещу решението на правителството да построи втора кабинка от град Банско до ски зоната под нейния съдийски прозорец. \r\n \r\nИ „случайно“ делото за Банско попада при съдия Дишева, „случайно“ тя отказва да си направи отвод (очевидно няма нищо общо с протестиращия под прозореца й съпруг), „случайно“ приема дословно аргументите на ДБ/Зелените, „случайно“ ги преписва в решението и „случайно“ с това обръща 15-годишна съдебна практика при близо 70 съдийски състава (над 200 съдии), че в паркове може да се прави спортна инфраструктура. \r\n \r\nОще по-лошо, нейното решение тълкува закона превратно и генерално, което погребва и всички мераци на останалите туристически зони в български паркове да правят КАКВОТО И ДА БИЛО – дори кенеф. Та българският народ си има хубава мъдрост по тоя повод – каквито тия, такива и ония. \r\n\r\n \r\n\r\n   \r\n \n\t\t\t\t\t\t", "date": "2019.11.19", "title": "Трудно ще ме убеди, че е независима след големия резил през 2017 г.!"}
{"url": "http://www.bnews.bg/article/264398-sasht_smyatat_che_izraelskite_selishta_na_zapadniya_bryag_veche_ne_sa_nezakonni", "text": "\n Съединените щати промениха позицията си относно израелски селища в окупираните територии на Западния бряг. Според Вашингтон те вече не са незаконни според международното право. \r\n \r\nСпоред държавния секретар Майк Помпео статутът на селищата трябва да бъде договорен между израелците и палестинците. \r\n\r\n Израел приветства решението, което е промяна на досегашната позиция, поддържана от предишното управление на Барак Обама. \r\n\r\n Според палестинската власт решението на Съединените щати е в \"пълно противоречие с международното право\". Европейският съюз заяви, че продължава да смята израелската заселническа дейност в окупирани палестински територии за незаконна според международното право. \r\n \n\t\t\t\t\t\t", "date": "2019.11.19", "title": "САЩ смятат, че израелските селища на Западния бряг вече не са незаконни"}
{"url": "http://www.bnews.bg/article/264410-gerb_i_obedineni_patrioti_izdigat_tsatsarov_za_shef_na_kpkonpi", "text": "\n ГЕРБ и Обединени патриоти дават извънреден брифинг в парламента днес.  \r\n\r\n Шефката на ПГ на ГЕРБ Даниела Дариткова обяви, че ГЕРБ и Обединени патриоти издигат Сотир Цацаров за шеф на КПКОНПИ.  \r\n\r\n Мотивите на двете групи са, че той отговаря на всички изисквания и единствено той отговаря на високите критерий за длъжността.  \r\n\r\n \"Когато обсъждахме коя да бъде кандидатурата, колегите се обединихме, че или трябва да е Сотир Цацаров, или няма смисъл да се занимаваме. Самият г-н Цацаров искаше да продължи работата си като главен прокурор, но успяхме да го убедим, че ще бъде полезен за държавата и на тази длъжност\", каза Емил Димитров- Ревизоро.  \r\n\r\n \"Изборът ни е г-н Цацаров и той е продиктуван от неговата професионална биография. Няма по-подходяща кандидатура от тази на човек, изградил се в съда, а след това заел и най-високата позиция в прокуратурата. Юридическата школовка, която дават тези длъжности, осигурява опит и преценка, която се изисква за председателското място в КОНПИ. Г-н Цацаров освен това има опита да поеме тежестта, която изисква тази длъжност, която знаете, че е много сериозна.  \r\n\r\n Предстои тепърва да бъдат преодолени и много уточнение в закона за КОНПИ, където той може да помогне много. Освен това има висок авторитет и опит да поеме тази тежест\", заяви и юристът и зам.-председател на парламента Явор Нотев.  \r\n\r\n \"Той знае къде е границата между институциите и е безспорен авторитет. Освен че е професионалист, много добре знае колко е важна държавността и доверието в институциите\", заяви и Валентин Радев от ГЕРБ. \r\n \n\t\t\t\t\t\t", "date": "2019.11.19", "title": "ГЕРБ и Обединени патриоти издигат Цацаров за шеф на КПКОНПИ"}
{"url": "http://www.bnews.bg/article/264403-pred_24_chasa_elen_ot_gerb_prizna_che_promenyat_pravilnika_na_sos_za_da_napravyat_bonev_zam_shef", "text": "\n В днешния брой на 24 часа в интервю предс на Столичния съвет от ГЕРБ Елен Герджиков признава, че променят правилата за един човек. \r\n\r\n ГЕРБ са се разбарали с ужким опозиционера Борис Бонев да го направят негов заместник в съвета.  \r\n\r\n Понеже Бонев е независим правилника ще се променя специално за него. \r\n\r\n Също като пловдиския си дубликат Дани Каназирева Бонев бързо прие офертата на ГЕРБ за постове и осребри със заместник председателско място. Самият представител на несъществуващата фондация Спаси София вече гладува като част от мнозинството на ГЕРБ и ВМРО. 47 хиляди столичани са абсолютно излъгани и се чувстват прецакани. \r\n\r\n Те гласуваха срещу статуквото, а получиха още от същото. С техните гласове и с патерицата си Бонев ГЕРБ и Фандъкова си гарантираха монолитно мнозинство без проблем за цял мандат. \r\n\r\n Бнюз напомня, че през следващите 4 години съветници като Борис Бонев и Карлос Контрера от ВМРО ще лапат по 4-5 бона месечно извън основната си заплата от хранилките по общинските бордове, в които ще ги инсталира ГЕРБ. Ще слушкат и ще папкат. Ще папкат и ще слушкат. \r\n \n\t\t\t\t\t\t", "date": "2019.11.19", "title": "Пред 24 часа Елен от ГЕРБ призна, че променят правилника на СОС, за да направят Бонев зам-шеф! "}
