{"url": "http://www.bnews.bg/article/258418-katrin_shvartseneger_treskavo_planira_svatbata_si_s_kris_prat", "text": "\n Само три месеца, след като се сгоди за актьора Крис Прат, Катрин Шварценегер „трескаво“ планира сватбата, пише в. „Дейли мейл“, цитиран от БГНЕС. Източник, близък до влюбените заяви, че двамата имат „обща идея“ за това кога точно искат да е сватбата. \r\n\r\n „Все още не са насрочили точната дата, но имат някаква яснота кога би могла да бъде сватбата. Катрин си прекарва страхотно, планирайки подробностите. Тя е във вихъра си!“, заяви нейна приятелка. Тя допълни, че Крис Прат е дал пълна свобода на годеницата да планира всичко. \r\n\r\n Крис Прат обяви годежа си с Катрин Шварценегер в Инстаграм в средата на януари. Актьорът и дъщерята на Арнолд Шварценегер са заедно едва от седем месеца, но от самото начало нещата изглеждат сериозни. \r\n\r\n 39-годишният актьор разкри щастливата новина и сподели снимка с годеницата си, на която са прегърнати. Ясно се вижда огромният диамантения пръстен, с който той е поискал ръката на звездната наследница,. \r\n\r\n Звездата пише: \"Сладка Катрин, толкова се радвам, че каза \"да\"! Щастлив съм да се оженя за теб\". \r\n\r\n Според слуховете 29-годишната Катрин се срещнала с Крис през юни миалата година заедно с майка си Мария Шрайвър (която е от клана Кенеди), когато тя ги представила един на друг в местна църква, която посещавали заедно всяка седмица.  \r\n\r\n   \r\n \n\t\t\t\t\t\t", "date": "2019.03.17", "title": "Катрин Шварценегер трескаво планира сватбата си с Крис Прат"}
{"url": "http://www.bnews.bg/article/258413-intriga_na_plenuma_na_bsp_stanishev_s_molba_za_vtoroto_myasto", "text": "\nСлед като цял месец услужливи медии и благодарни за кариерното си развитие социалисти ни облъчваха, че Станишев е естественият водач на евролистата, днес се оказа, че не е точно така. \r\n\r\nЯвно несигурността за първото място е подтикнала Станишев в изказването си пред пленума да поиска днес да бъдат решени имената за първото и второто място, т.е. да има застраховка, че ако отпадне от водачеството, поне ще е втори. \r\n\r\nОчаквайте подробности. \n\t\t\t\t\t\t", "date": "2019.03.17", "title": "Интрига на пленума на БСП! Станишев с молба за второто място"}
{"url": "http://www.bnews.bg/article/258410-hilyadi_na_protest_v_cherna_gora_sreshtu_prezidenta_dzhukanovich", "text": "\n Протест срещу управляващите в Черна гора. Хиляди преминаха през центъра на Подгорица с искане за оставката на президента Мило Джуканович. \r\n\r\n Това беше петата подобна демонстрация в последните 2 месеца. Протестиращите обвиняват президента, че вкарва роднините си във властта и е забогатял незаконно. Протестите започнаха след като бивш банкер и съюзник на Джуканович се обърна срешу него с обвинения в съмнителни бизнес сделки.   \r\n\r\n „Искам промяна. Вече станаха 30 години. Мисля на всеки е ясно, че реформи са необходими, а диктаторът трябва да си тръгне\", смята жителката Ана Вуйошевич. \r\n\r\n  „Първо, съдебната система е под техен контрол. Второ, полицията и армията са под техен контрол. Практически всички институции на Черна гора са контролирани от Демократичната партия на социалистите\", заяви жителят Милойе Бесович. \r\n \n\t\t\t\t\t\t", "date": "2019.03.17", "title": "Хиляди на протест в Черна гора срещу президента Джуканович"}
{"url": "http://www.bnews.bg/article/258411-albert_popov_e_21_vi_sled_parviya_mansh_v_andora", "text": "\n Първият българин, който участва на финали на Световната купа по ски алпийски дисциплини - Алберт Попов, е 21-ви в класирането след първия манш в Солдеу (Андора). \r\n\r\n В конкуренцията на още 24 от най-добрите скиори през сезона, българинът, който през годината стана 6-ти в Шладминг и 9-ти в Кицбюел, стартира в слалома с 19-ти номер и завърши за 57,40 секунди. \r\n\r\n Той изостава на 3,17 секунди от лидера след първия манш Клемент Ноел. \r\n\r\n Вторият манш в състезанието започва в 14:15 ч. българско време. \r\n\r\n Алберт Попов спечели 95 точки през сезона в слалома и зае 21-о място в крайното класиране в дисциплината преди финалите, което му даде шанс да е първият българин, който участва в последното състезание преди края на кампанията. \r\n \n\t\t\t\t\t\t", "date": "2019.03.17", "title": "Алберт Попов е 21-ви след първия манш в Андора"}
{"url": "http://www.bnews.bg/article/258414-shofyor_s_2_20_promila_alkohol_katastrofira_v_stalb_i_izbyaga", "text": "\n Шофьор с 2,20 промила алкохол катастрофира и напусна местопроизшествието, но бе намерен от полицаите от ОД на МВР-Разград, предаде Дарик радио. \r\n\r\n Сигнал за катастрофата в град Лозница е получен на тел.112 около 9.45 часа на 16 март. На място полицаите намерили кола, врязана в електрически стълб. Показанията на свидетели и очевидци сочели, че колата е управлявана от 33-годишен мъж от Лозница, който след катастрофата напуснал местопроизшествието. \r\n\r\n Предприети са издирвателни действия и водачът е установен и отведен в Районното управление. Тестът му с дрегер отчел 2,20 промила алкохол. Конвоиран е до МБАЛ-Разград за медицински преглед, след което е върнат и задържан за срок до 24 часа. По случая е образувано бързо производство. \r\n \n\t\t\t\t\t\t", "date": "2019.03.17", "title": "Шофьор с 2,20 промила алкохол катастрофира в стълб и избяга"}
{"url": "http://www.bnews.bg/article/258415-otkriha_mazh_i_zhena_zadusheni_v_garazh_v_plovdiv", "text": "\n Двама души – мъж и жена, са се задушили в гараж в Пловдив. Телата им са били открити към 11 ч. \r\n\r\n Починалите са 34-годишна жена и 40-годишен мъж. По първоначална информация двамата са се задушили в лек автомобил в гараж в кв. „Христо Смирненски”. \r\n\r\n Няма данни за открити следи от насилие. Случаят се разглежда от криминалистите. \r\n \n\t\t\t\t\t\t", "date": "2019.03.17", "title": "Откриха мъж и жена задушени в гараж в Пловдив"}
{"url": "http://www.bnews.bg/article/258417-elena_yoncheva_pobedi_sergey_stanishev_pri_glasuvaneto_za_vodach_na_evrolistata_na_bsp", "text": "\n Елена Йончева беше избрана за водач на листата на „БСП за България“ за евроизборите, съобщава „Фокус“. \r\n\r\n Кандидатурата на Йончева беше предложена от Изпълнителното бюро на партията и представена от лидера на БСП Корнелия Нинова пред Националния съвет. \r\n\r\n Освен Йончева кандидат за първото място в листата беше и президентът на ПЕС Сергей Станишев. След проведеното тайно гласуване Йончева е получила 95 гласа от Националния съвет, а Станишев – 75. \r\n\r\n Процесът на номинации за изборите за Европейски парламент в БСП започна след конгреса на 26 януари 2019 г., когато най-висшият партиен орган прие и платформата за предстоящия вот. Очаква се цялата листа да бъде подредена в началото на месец април. \r\n\r\n   \r\n \n\t\t\t\t\t\t", "date": "2019.03.17", "title": "Елена Йончева победи Сергей Станишев при гласуването за водач на евролистата на БСП"}
{"url": "http://www.bnews.bg/article/258419-barekov_elena_yoncheva_shte_stane_simvol_na_borbata_s_koruptsiyata_v_balgariya_v_evroparlamenta_kato_osadyat_neya_samata_za_prane_na_mrasni_pari", "text": "\n Днес във Фейсбук попаднахме на коментар на евродепутата Николай Бареков по повод екъшна  на днескашния пленум на БСП и избора на Елена Йончева за водач на лисатта, за предстоящите избори. Вижте какво написа Бареков в личният си профил  в социалната межа.  \r\n\r\n \r\n\r\n Йончева като водач на листа на БСП променя не толкова изненадващо контекста на изборите за Европарламент. Темите, вместо Истанбулска конвенция, санкции срещу Русия и реформи на Европа, ще са отново корупция, КТБ, Тв7, магистрали....Губещи са т.н патриотчета, а кампанията става твърдо “Анти ГЕРБ и ОП”. Губят се и едни 700 хиляди от КТБ, за които Елена Йончева дължи обяснения пред НАП, прокуратура и съд. Разбира се, после Елена Йончева безполезно ще потъне в мъглата на Брюксел, както става с всички. \r\n\r\n Използвана и изпратена в скъпоплатено изгнание. Илюзия е, че Европа ще промени нещо в България. Европа е тежко болна, но наивната Йончева надали осъзнава това. Напротив обръща разговора наопаки. Имунитетът и ще бъде свален на момента заради обвиненията от прокуратурата за пране на пари. Йончева ще стане в Брюксел символ на успешната борба с корупцията- като я върнат на съд в България. Фарс. Осъзнава ли го? А дано, ама надали...Разделената изпокарана БСП ще има възможност да бойкотира лидера си Нинова още на тези избори. Борисов ще стане пак централна тема в контекст, който определено не е по вкуса му. \r\n\r\n В някакъв порядък от последващи събития вариантът с Йончева ще гарантира шоу и ще скрие от погледа на хората роботизирани шаблонни екземпляри като Майдел, Джамбазки, Цв. Цв., Габриел..., но ще извади Борисов на светло с всичките му кусури. Накрая всички гласуващи ще бъдат още по-разочаровани, отколкото в предишни години. Елена в Брюксел ще стане сама по себе си символ на борбата с корупцията в България. Като осъдят нея самата - за пране на мръсни пари. \r\n \n\t\t\t\t\t\t", "date": "2019.03.17", "title": "БАРЕКОВ: Елена Йончева ще стане символ на борбата с корупцията в България в Европарламента. Като осъдят нея самата - за пране на мръсни пари"}
{"url": "http://www.bnews.bg/article/258416-tets_bobov_dol_sprya_zaradi_niskite_tseni_na_toka", "text": "\n ТЕЦ \"Бобов дол\" спря работа заради ниските борсови цени на тока, съобщи за БНР изпълнителният директор на дружеството инж. Емил Христов. \r\n\r\n ТЕЦ-ът е спрял работа в петък вечер. Ще заработи отново в 8 часа сутринта в понеделник, 11 март. \r\n\r\n Централата спираше работа общо четири пъти в рамките на миналата година, а причината затова беше същата - цената на тока. \r\n\r\n Последното спиране на централата беше юни 2018 година. Разчетите показват, че за близо три денонощия е по-добре и по-изгодно като финансови показатели ТЕЦ-ът да не работи изобщо. \r\n\r\n \"Спираме поради ниски цени на борсата до понеделник сутринта. Това е в цяла Европа. Доколкото знам, в Германия са около 12 евро на мегават... При нас са малко по-високи, но във всеки случай под себестойността на производството\", обясни още Христов. \r\n\r\n Дежурните екипи, работещите на непрекъснат режим и по контролните системи са на работните си места. \r\n \n\t\t\t\t\t\t", "date": "2019.03.17", "title": "ТЕЦ \"Бобов дол\" спря заради ниските цени на тока"}
{"url": "http://www.bnews.bg/article/258400-slantse_v_nedelya", "text": "\n Днес ще бъде слънчево, преди обяд с повече облаци над Източна България. Щe духа слаб западен вятър. Ще е топло с максимални температури - предимно между 19° и 24°, по-ниски по морския бряг. \r\n\r\n Това съобщават от НИМХ. \r\n\r\n Над планините ще бъде предимно слънчево. Ще духа умерен до силен вятър от запад-северозапад, който привечер ще се ориентира от югозапад и ще отслабне. Ще е по-топло с максимална температура на височина 1200 метра около 14°, на 2000 метра - около 8°. \r\n\r\n Над Черноморието ще преобладава слънчево време, с повече облаци в сутрешните часове. Ще духа слаб до умерен вятър от западен вятър, който след обяд ще се ориентира от югоизток. Максималните температури ще са предимно между 12 и 15°, на места в южните райони до 18-20°. Температурата на морската вода е 7-9°. Вълнението на морето ще е 1-2 бала. \r\n \n\t\t\t\t\t\t", "date": "2019.03.17", "title": "Слънце в неделя"}
{"url": "http://www.bnews.bg/article/258409-kukata_nakara_sanya_armutlieva_da_izhvarli_dashterya_si_na_ulitsata", "text": "\n Саня Армутлиева се впусна в ново предизивкателство. Тя е главно действащо лице в дебютния филм на Мариан Вълев \"Лошо момиче\". Вчера на специална прожекция пред медиите бе излъчен филмът, а суперлативите не закъсняха, пише show.blitz.bg.  \r\n\r\n В лентата участват още Любомира Башева, Дария Симеонова, Диляна Попова, Георги Кадурин, Деян Донков и др.  \r\n\r\n \"Жанрът на филма е драма. Историята е за майка и дъщеря, която поема по труден път, история за конфликтите между младото поколение и заобикалящата среда, филм за самота и близост\", каза режисьорът Мариан Вълев. \r\n  \r\n \n\t\t\t\t\t\t", "date": "2019.03.17", "title": "Куката накара Саня Армутлиева да изхвърли дъщеря си на улицата\r\n"}
{"url": "http://www.bnews.bg/article/258406-vuchich_gotvi_obrashtenie_kam_srabskiya_narod", "text": "\n Президентът на Сърбия Александър Вучич се очаква днес да направи обръщение към нацията, след като протестната акция вчера достигна до нахлуване на граждани в сръбската обществена телевизия в Белград. \r\n\r\n Основното искане на протестиращите бе Вучич да спре контрола си над медиите. \r\n\r\n В протестната акция участваха и двама опозиционни лидери. \r\n\r\n Блокадата на телевизията продължи кратко и гражданите бяха изведени от сградата от специалните сили на сръбската полиция. При втория щурм на протестиращите ги избута с щитове. \r\n\r\n Протестните акции в Сърбия започнаха от началото на декември. Опозицията обвинява управлението на президента Александър Вучич, че разпалва насилие и потиска основни човешки права, включително свободата на медиите. \r\n \n\t\t\t\t\t\t", "date": "2019.03.17", "title": "Вучич готви обръщение към сръбския народ"}
{"url": "http://www.bnews.bg/article/258402-po_balgarskite_stapki_na_beliya_terorist", "text": "\n Стрелецът от Нова Зеландия – Брендън Тарант, е отсядал в Плевен по време на туристическата си обиколка у нас. Австралиецът е резервирал стая за гости в града през интернет. \r\n\r\n Той е отседнал в къща за гости за една вечер. Пристигнал е в късния следобед на 10 ноември, а стаята е напуснал около 8-9 сутринта на следващия ден. Заради езиковата бариера домакинът и гостът му са си разменили повече жестове, отколкото думи. \r\n\r\n Това, което е направило впечатление и на домакина на къщата, е че не е паркирал отпред, а в странична уличка. Със себе си е носел само чанта с багаж, не е бил особено приказлив, вероятно заради езиковата бариера. \r\n\r\n На сутринта не е пил кафе. Избягвал контакт, държал се студено – разказва още домакинът.  \r\n\r\n Според службите Тарант е посетил още Велико Търново и Габрово. \r\n\r\n Наша проверка установи, че противно на очакванията, терористът не е оставил писмени послания в книгите за гости в нито един от историческите обекти, които засега само се предполага, че е посетил. \r\n \n\t\t\t\t\t\t", "date": "2019.03.17", "title": "По българските стъпки на белия терорист"}
{"url": "http://www.bnews.bg/article/258404-zatvoriha_letishteto_v_grad_danidin_zaradi_podozritelen_paket", "text": "\n Полицията в Нова Зеландия затвори летището в град Дънидин заради подозрителен пакет, открит на една от пистите съобщават АФП и БГНЕС. „Летището в Дънидин в момента е затворено“, се посочва в изявление на летищните власти. „Полицията е на място и специализирани екипи се опитват да установят какво точно е естеството на пакета“. \r\n\r\n В момента нивото на тревога в Нова Зеландия е на най-високо ниво след кървавите атаки срещу две джамии в петък. Според разследващите трагедията стрелецът, убил 50 души, е живеел именно в градчето Дънидин. \r\n \n\t\t\t\t\t\t", "date": "2019.03.17", "title": "Затвориха летището в град Дънидин заради подозрителен пакет"}
{"url": "http://www.bnews.bg/article/258408-nedovolstvo_sled_osnoven_remont_na_patya_za_zlatni_pyasatsi", "text": "\n Пътят към курорта Златни пясъци беше обновен през последните месеци от агенция \"Пътна инфраструктура\" – с нов асфалт и бордюри. \r\n\r\n Основното преасфалтиране на пътя между Варна и Златни пясъци буквално разрушава съществуващите тротоари. И те в момента са не просто негодни за вървене, а буквално са опасни. \r\n\r\n За проблема вече разказахме преди месец, след като възрастен човек пострада край резиденция Евксиноград. След репортажа тротоарът беше възстановен, но само на това място. \r\n\r\n Навсякъде другаде по протежението на пътя съществуващите плочки са натрошени или заринати с пръст, парчета асфалт и камъни. На места стърчат остри части. \r\n\r\n В отговор на запитване от Община Варна отговориха, че тротоарите ще бъдат обновени преди началото на летния сезон. \r\n\r\n С решение на Общинския съвет ще бъдат прехвърли средства на пътната агенция, която ремонтира пътното платно, с цел изпълнителят на двете дейности да носи гаранция за целия обект. \r\n \n\t\t\t\t\t\t", "date": "2019.03.17", "title": "Недоволство след основен ремонт на пътя за Златни пясъци"}
{"url": "http://www.bnews.bg/article/258412-korneliya_ninova_blamirana_povtorno_na_plenuma_sotsialistite_otkazali_da_slushat_politicheskiya_y_doklad", "text": "\n Националният съвет на БСП, който днес заседава, за да определи кой ще бъде водача на червената евролиста - Сергей Станишев или Елена Йончева, е бламирал лидерката си повторно, след като социалистите не се съобразиха с акцията й да елиминира Станишев от евровота. \r\n\r\n В началото на заседанието те са отказали да слушат политическия й доклад и тя е успяла да развие само брадатите си тези за погазената демокрация. \r\n\r\n Участниците в заседанието са гласували само три точки за днешния дневен ред - избора на първия и втория в червената евролиста и приемането на бюджета на партията, в който Нинова ще иска още 1 милион лева за червената телевизия с нулев рейтинг. Третата точка са организационни въпроси. \r\n\r\n Въпросът за връщането на депутатите в парламента изобщо не е бил поставен. \r\n\r\n Според заседаващите в залата звучат три вида изказвания - колко е добра Елена Йончева, колко е добър Сергей Станишев и колко са добри и двамата. Някои твърдят, че Йончева има лек превес над Станишев, други - обратното. \r\n\r\n Очаква се края на дебатите по първата точка от дневния ред на Националния съвет на БСП да приключат около 15.00 часа. \r\n\r\n Ето и речта, която Нинова успя да произнесе преди доклада, който социалистите отказали да слушат.  \r\n\r\n \"Предстоят европейски избори, след които Европа няма да е същата. Промяната е неизбежна. Европейските граждани искат справедливост, ново начало и промени в Европа. Политиците на статуквото направиха грешки, допуснаха безпринципни съюзи, загърбиха интересите на хората, прегърнаха интересите на корпорациите и личните си такива. Бюрокрацията окова душата на Европа. Късогледството на системните партии и липсата на лидерство родиха опасни крайни популистки и националистически идеи и движения. Крайният либерализъм роди крайния национализъм. В тази сложна среда ние трябва да възстановим изконните ценности на Европа –социална справедливост, солидарност, свобода, равни права и възможности и достойнство за всички европейски граждани\", заявила Нинова. \r\n\r\n \"В България сме на прага не просто на поредните европейски избори. Пред нас има възможност, реална възможност, да управляваме и да променим България. Тези избори са съдбоносни за страната ни и БСП. \r\n\r\n Нашата цел е победа на европейските избори, предсрочни парламентарни и спечелването им. Вие идвате от цяла България. Знаете от първо лице колко огромна е нетърпимостта към режима на ГЕРБ и Борисов. \r\n\r\n Те превърнаха корупцията в държавна политика и я разписаха в закон (законът Домусчиев). \r\n\r\n Те превърнаха задкулисието в държавна политика, записана в закон (законът за вероизповеданията). А накрая узакониха и политическия рекет като официална държавна политика, като поставиха съдбата на Народното събрание в зависимост от рекета на един компрометиран с няколко обвинения бизнесмен, попаднал в политиката. Това не може да продължава дълго. \r\n\r\n Тук искам да благодаря, че подкрепихте излизането на парламентарната група на \"БСП за България\" от НС. Надявам се, че времето убеди и колебаещите се от вас в правотата ни. \r\n\r\n БСП не може да бъде смокинов лист, зад който да се скрие новата тройна коалиция ГЕРБ-ДПС-ОП . Мнозинството е нестабилно. То не се крепи на програма, няма принципи и идеи, не прави политики, няма морал – виси единствено на сговор, сделки, схеми. \r\n\r\n ГЕРБ и Борисов превърнаха парламента в евтина търговска борса. Цяла България видя това ясно и отчетливо, благодарение на нас. \r\n\r\n Извън парламента БСП е по-силна и ясно разграничена от общия сговор. Нашата позиция по закона за вероизповеданията го показа. Наказателният вот расте. \r\n\r\n Пред нас има реален шанс да бъдем не само опозиция, но и носители и изразители на този вот, алтернатива за обезверения българин. \r\n\r\n Има много събрани болки и неудовлетвореност у хората. Но коя е най-голямата - липсата на справедливост и гигантската ненаказана корупция. Ние доказахме, че битката с корупцията може да бъде наша кауза. \r\n\r\n Смело разкрихме злоупотребите в Хасково гейт, строителството на оградата с Турция, строителството на пътища и много други конкретни случаи, които разклатиха властта и за които работиха и рискуваха много от нашите депутати и другари. Това е кауза, която може да събира, а не да разделя. Няма българин, който да не е гневен, че от неговия джоб се краде и малцина се обогатяват за сметка на неговия стандарт на живот – от плочката на улицата, през цените на лекарствата до големите проекти, които пропадат. \r\n\r\n Това е тема, която може да увеличи нашата сила. Тя може да привлече колебаещи се и периферия. От борбата с корупцията зависят икономиката, доходите, битката с неравенствата, справедливостта - всичко, на което залагаме в нашите Визия за България и Визия за Европа. Тя е в най-висша степен и европейска. Докато в цяла Европа страните използват средствата от европейските фондове за растеж и реални неща като болници, пътища, детски градини, училища, у нас те изчезват в корупционната бездна. \r\n\r\n Сега се формира и европейската прокуратура - специален орган за борба с корупцията. Явно и европейските институции определят този въпрос като един от най -важните. Мнозина от нас работиха по този въпрос и аз им благодаря. Показахме, че сме добър екип. \r\n\r\n Елена Йончева се утвърди като лице на тази битка. Тя получи признание за усилията си на нашия най-висш форум-конгреса. Нейните разследвания за корупция достигнаха до европейските медии и институции. \r\n\r\n Тя е в контакт с европейската служба за борба с измамите ОЛАФ, с Генерална дирекция \"Конкуренция\", Генерална дирекция \"Вътрешен пазар, промишленост, предприемачество и МПС\" по въпросите на обществените поръчки с европейски средсва. Тя е смела, задълбочена, педантична в работата си, която може да продължи и на европейско равнище. Не на последно място тя даде надежда на българите, че не всичко е загубено и има кой да се бори с октопода, задушаващ България. \r\n\r\n Можем да обединим усилията си - тя там и ние тук заедно да продължим тази битка. \r\n\r\n Елена съчетава в себе си качествата на политик и журналист, който освен борбата с корупцията, отстоява и свободата на словото и независимата журналистика. \r\n\r\n Елена обобщава образа на човек, който се бори за справедливост и свобода- две основни европейски ценности и ценности на БСП. Тя не само има най-много номинации на конференциите, но привлича и избиратели извън партията, което бе многократно заявено от хора, които не са част от партията или нейните традиционни поддръжници. \r\n\r\n С тези мотиви, ИБ на БСП предлага на Националния съвет на БСП Елена Йончева за водач на листата за европейски избори 2019 г.\", казала пред социалистите в началото лидерката.  \r\n \n\t\t\t\t\t\t", "date": "2019.03.17", "title": "Корнелия Нинова бламирана повторно на пленума - социалистите отказали да слушат политическия й доклад"}
{"url": "http://www.bnews.bg/article/258403-zaloviha_13_nelegalni_migranti_na_magistrala_v_gartsiya", "text": "\n Полицията залови 13 нелегални мигранти на магистрала в Гърция след проверка на камион, шофиран от 63-годишен мъж. Той е арестуван по подозрения за трафик на хора. Камионът е бил спрян за проверка в ранните часове на деня близо до пътен възел Дервени, съобщава БГНЕС. \r\n\r\n Мигрантите, чиито етнически произход засега е неясен, са носели голяма сума пари, за да платят трансфера си до Италия през западното пристанище Патра, съобщиха полицейски източници. \r\n\r\n Притокът на мигранти през гръцко-турската граница се увеличи драстично през последните месеци, а властите в Атина съобщават, че за миналата година скокът е с една трета.  \r\n \n\t\t\t\t\t\t", "date": "2019.03.17", "title": "Заловиха 13 нелегални мигранти на магистрала в Гърция"}
{"url": "http://www.bnews.bg/article/258407-7_mesetsa_uslovna_prisada_za_zhestok_poboy_nad_domashno_kuche", "text": "\n 7 месеца условна присъда заради жестокост към животно. Това е окончателното наказание за мъж, който преди две години преби почти до смърт домашно куче в София. Доктор Габриела Панкова няма да забрави 4 юли 2017-а година, когато дежурството в клиниката я среща с Бруно. Разказва, че той преобръща представите й докъде може да стигне човешката жестокост, но и волята на кучето да живее. \r\n\r\n „Името, което дадох на Бруно, произлиза от \"бруталност\", брутално пребито куче. И първите букви ги взех от \"бру\", \"бруталност\", защото Бруно символизира силата, която едно животно има и доверието, любовта към хората, която не се губи предвид преживяното”, сподели ветеринареният лекар  Панкова. Устата на кучето е била завързана, сложено е в чувал, удряно е с металeн прът и камък. Според официалната информация причината за жестокостта на извършителя е, че кучето ухапало негов приятел. \r\n\r\n „Няма да забравя първия момент, в който той започна да се храни. Беше гладен, но едвам дъвчеше храната заради раните, които имаше”, каза още Габриела Панкова Кучето прекарало месеци в клиниката. Осиновители му намира германката Розалин Шмих. Тя е от доброволците, които всяка неделя разхождат общо около 1500-те кучета в общинския приют до София \r\n\r\n  „Аз исках не просто да бъде куче, вързано в някой двор, защото на някой му е станал жал за него. Исках да се махне от приюта и да получи шанс да бъде истински домашен любимец”  каза доброволецът от \"Бандата на 1500-те Розалин Шмих. Докато тече възстановяването и връщането на Бруно към живота, започва и делото срещу човека, опитал се да го убие. Случаите на агресия към животни зачестяват. Само през януари, тази година, от полицията са започнали 42 разследвания за престъпления с животни. почти всички са за проявена жестокост от човек към животното. \r\n\r\n „Доста често не се стига до самия извършител, защото няма свидетели. Освен това  хората се притесняват да свидетелстват”, заяви директорът на \"Екоравновесие\" Веселин Асенов. \r\n\r\n По данни на МВР през миналата година е имало два пъти повече престъпления срещу животни в сравнение с 2014-а. Причината за ръста обаче не бил, че самите престъпления са повече, а че обществото е станало по-нетърпимо към тях и подава повече сигнали. Няма обаче обобщена информация колко от престъпленията са завършили с присъди, както и какви са те. \r\n\r\n В случая на Бруно развързката е положителна. Новите му стопани в Германия се шегували, че дори си има приятелка. Нея също осиновили, след като била жертва на насилие. \r\n \n\t\t\t\t\t\t", "date": "2019.03.17", "title": "7 месеца условна присъда за жесток побой над домашно куче"}
{"url": "http://www.bnews.bg/article/258401-shok_ib_na_bsp_izdiga_obvinyaemata_za_prane_na_pari_ot_ktb_elena_yoncheva_za_vodach_na_evrolistata", "text": "\n Изпълнителното бюро на БСП, което се провежда тази сутрин преди пленума, предлага Елена Йончева за водач на листата на партията за евровота.  \r\n\r\n От проведени 293 конференции, Елена Йончева има 266 номинации – тя е припозната в огромна част от партията, заяви Кирил Добрев по бТВ. Тя е флагман на борбата с корупцията в България, подчерта Добрев. \r\n\r\n По думите му с нейната номинация се търси разширяване на влиянието на БСП. \r\n\r\n Петима души са с изключително голям брой номинации, освен Елена Йончева и Сергей Станишев. Това са Деница Златева, Иво Христов, проф. Румен Гечев, Петър Корумбашев и Момчил Неков.  \r\n\r\n Добрев обясни, че предстои пленумът на партията да вземе решение. На Националния съвет могат да се правят и други предложения, уточни той. Очаква са на форума по-късно днес Станишев също да бъде издигнат за водач.  \r\n \n\t\t\t\t\t\t", "date": "2019.03.17", "title": "Шок! ИБ на БСП издига обвиняемата за пране на пари от КТБ Елена Йончева за водач на евролистата!"}
{"url": "http://www.bnews.bg/article/258405-ekshan_pred_tsentralata_na_bsp", "text": "\n Екшън пред централата на БСП. \r\n\r\n Оператори се сбиха докато записват президента на ПЕС Сергей Станишев. \r\n\r\n Днешният пленум на столетницата трябва да определи кой ще бъде водачът на листата на партията за Европейския парламент.  \r\nОсновният спор е между Елена Йончева и Сергей Станишев Станишев. \r\n\r\n Очевидно обаче напрежението е по-голямо сред нетърпеливите да разберат резултата, отколкото пред членовете на червената партия. \r\n \n\t\t\t\t\t\t", "date": "2019.03.17", "title": "Екшън пред централата на БСП"}
{"url": "http://www.bnews.bg/article/258398-voyna_na_brashnoto_v_gartsiya", "text": "\n На карнавала в малкия град Галаксиди улиците на града буквално изчезват под облаци от цветно брашно. \r\n\r\n Стотици взимат участие в импровизирана война, а общината раздава повече от два и половина тона брашно, осигурено от мелници в региона. \r\n\r\n Смята се, че обичаят е възникнал през 1801 г., докато Гърция е под османско владичество. За да се противопоставят на поробителите си, които забранили карнавала, жителите на Галаксиди рисували лицата си с пепел и танцували по улиците. \r\n \n\t\t\t\t\t\t", "date": "2019.03.17", "title": "\"Война\" на брашното в Гърция"}
{"url": "http://www.bnews.bg/article/258399-zatvaryat_chast_ot_ul_graf_ignatiev_do_april", "text": "\n Ремонт затваря част от ул. „Граф Игнатиев“ за автомобили. До 15-и април се забранява влизането на коли с изключение на превозните средства от редовните линии за обществен превоз. \r\n\r\n Забраната ще важи за следните участъци: от ул. „Алабин” до бул. „Васил Левски”, включително и през кръстовищата на ул.„Граф Игнатиев” – ул. „Солунска“ и ул.„Граф Игнатиев” – ул. „6-ти септември“. Отворено за движение ще бъде кръстовището на ул. „Граф Игнатиев” с ул. „Иван Денкоглу” при площад „Гарибалди“. \r\n \n\t\t\t\t\t\t", "date": "2019.03.17", "title": "Затварят част от ул. \"Граф Игнатиев\" до април"}
{"url": "http://www.bnews.bg/article/258397-50_stanaha_zhertvite_na_napadenieto_v_nova_zelandiya", "text": "\n\r\nБроят на жертвите на нападението срещу две джамии в новозеландския град Крайстчърч достигна 50, след като полицията откри още едно тяло в една от джамиите. Те са на възраст от 3 до 77 години.\r\n\r\nСред убитите има и четири жени, сочи списък на жертвите, който имат близките. Пълните подробности за загиналите все още не са потвърдени публично от властите, а списъкът не е пълен. В него са включени имената на 44 мъже и жени. Липсва самоличността на две от 50-те жертви.\r\n\r\n\r\nРанените са 50 души, като 36 от тях остават в болница. Двама души са в критично състояние.\r\n\r\nМеждувременно стана ясно, че кабинетът на премиера на Нова Зеландия Джасинда Ардън е получил „манифеста“ на Брентън Тарант 9 минути преди атаката.\r\n\r\n„Аз бях една от повече от 30 получатели на манифеста, които ми бяха изпратени по електронната поща 9 минути преди нападението. В него не е имало включена локация, нито специфични подробности“, каза Джасинда Ардън, допълвайки, че документът е бил препратен на разузнавателните служби две минути, след като е бил получен.\r\n\r\nАрдън обяви, че ще поиска отговори от \"Фейсбук\" и другите социални медии за това как атаката е била излъчвана от нападателя на живо в платформите им. Видео, в което нападателят стреля по жертвите си, беше излъчвано в продължение на 17 минути, а след това беше споделено в \"Туитър\", \"Ю Тюб\" и няколко други платформи.\r\n\r\nВ същото време в изявление \"Фейсбук обяви, че за първите 24 часа след атаката са били премахнати 1,5 милиона видеоклипа на атаката, от които 1,2 милиона са били блокирани още при качването им.\r\n\r\n \n\t\t\t\t\t\t", "date": "2019.03.17", "title": "50 станаха жертвите на нападението в Нова Зеландия"}
