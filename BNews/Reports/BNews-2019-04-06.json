{"url": "http://www.bnews.bg/article/259370-nov_obrat_po_tragichniya_transfer_na_sala", "text": "\n Трансферът на Емилиано Сала от Нант в Кардиф не е включен в списъка на английската Футболна асоциация, съобщи Sky sports. \r\n\r\n Сделката не е официализирана от този орган, а се предполага, че същата е позицията и на Висшата лига. \r\n\r\n ФА е длъжна да прати списъка на януарските трансфери във ФИФА и го е сторила до 1 април. Вътре не фигурира преминаване на Сала в Кардиф. \r\n\r\n Това на практика означава, че английската футболна система заема позиция в подкрепа на клуба от Уелс, който оспорва, че трябва да плати по сделката. \r\n\r\n Кардиф привлече от Нант аржентинеца Сала в края на януари, но той загина в самолета, с който пътуваше през Ламанша от Франция за новия си отбор. \r\n\r\n Трагедията обедини футболния свят в скръб, но финансовите въпроси изплуваха след погребението на Емилиано в Аржентина. \r\n\r\n ФИФА даде срок на двата клуба да разрешат извънсъдебно спора си до 15 април, като Кардиф отказва да плати 15-те милиона лири, колкото е стойността на трансфера. \r\n\r\n Решението на ФА да не впише сделката сред официално извършените, може да има сериозно влияние пред комисията във ФИФА, която ще решава случая. \r\n \n\t\t\t\t\t\t", "date": "2019.04.06", "title": "Нов обрат по трагичния трансфер на Сала"}
{"url": "http://www.bnews.bg/article/259366-sblasatsi_s_kamani_mezhdu_migranti_i_politsiyata_kray_solun", "text": "\n Мигранти и гръцката полиция влязоха днес в нови сблъсъци край бежанския лагер Диавата близо до Солун, съобщава \"Елефтерос типос\" и БТА. \r\n\r\n Маскирани мигранти отново са се опитали да пробият полицейския кордон. За да ги отблъснат, силите на реда са употребили химически средства, а мигрантите са започнали да хвърлят камъни и да палят пожари. \r\n\r\n По-рано в лагера пристигна автобус и микробус, за да вземат 44 души, които са се съгласили да се върнат в центровете за настаняване. Останалите не дават признаци, че имат намерение да напуснат мястото на сблъсъците. \r\n\r\n От четвъртък стотици мигранти се събират край Солун. Мигрантите казват, че се събират в отговор на анонимен призив в социалните мрежи да тръгнат към границата със Северна Македония, която се намира на 60 километра от там, за да продължат към Западна Европа. Вчера броят им достигна 2000. В Атина вчера десетки мигранти окупираха централната железопътна линия на града и седнаха на железопътните линии с призиви Гърция да отвори границите. По-късно те се изтеглиха от гарата. \r\n \n\t\t\t\t\t\t", "date": "2019.04.06", "title": "Сблъсъци с камъни между мигранти и полицията край Солун"}
{"url": "http://www.bnews.bg/article/259367-frenskite_zhalti_zhiletki_poemat_po_ulitsite_za_21_va_poredna_sabota", "text": "\n Протестиращи от движението на \"жълтите жилетки\" излязоха по улиците на френските градове за 21-ва поредна събота, предадоха световните агенции. \r\n\r\n Въпреки забраните за демонстрации в някои райони на френската столица, въведени след изблиците на насилие на 16 март, и днес най-много протестиращи се събраха в Париж. \r\n\r\n Първата колона от 400 души се образува на парижкия площад на Републиката с плакати \"Макрон - оставка\", информира кореспондент на ТАСС, цитиран от БТА. \r\n\r\n Още в началото на колоната полицията задържа няколко души, маскирали лицата си, което е забранено според новия закон за борба с безредиците по време на протести и се наказва с глоба от 1500 евро и 1 година затвор. \r\n\r\n Стотици се събраха днес и в нормандския град Руан, включително представители на няколко синдиката, като колоната започна да обикаля около забранената зона в центъра на града, уточнява Франс прес. \r\n\r\n Демонстрации са организирани от социалните мрежи и в Лион, Дижон, Ница, Нант, Монпелие, Бордо и Тулуза. \r\n\r\n   \r\n \n\t\t\t\t\t\t", "date": "2019.04.06", "title": "Френските \"жълти жилетки\" поемат по улиците за 21-ва поредна събота"}
{"url": "http://www.bnews.bg/article/259368-voennovazdushnite_sili_na_libiyskoto_pravitelstvo_nanesoha_udari_sreshtu_voyskite_na_halifa_haftar", "text": "\n Бойната авиация на международно признатото либийско правителство е нанесла днес удари срещу позиции на Либийската национална армия (ЛНА) на 80 километра южно от Триполи, предаде ТАСС, като се позова на телевизия \"Ал Джазира\". \r\n\r\n Войските на фелдмаршал Халифа Хафтар, които осъществяват настъпление към Триполи, са били атакувани от авиацията в град Гарян, превзет от ЛНА без бой в четвъртък. \r\n\r\n Използването на военновъздушните сили за защита на гражданското население беше разпоредено от министър-председателя Файез Сарадж, който заповяда да бъдат приведени в пълна бойна готовност намиращите се под негов контрол войски. \r\n\r\n По-рано въоръжени групировки от град Мисрата пристигнаха на помощ на формированията на заседаващото в Триполи правителство на националното единство на Либия с премиер Файез Сарадж. Отрядите от Мисрата (намираща се на 200 км източно от столицата) се отправили към южните покрайнини на Триполи, за да подкрепят проправителствените войски при удържането на настъплението на Либийската национална армия с командир фелдмаршал Халифа Хафтар. Мисратците, изиграли немалка роля при свалянето на полковник Муамар Кадафи през 2011 г. и освобождаването в края на 2016 г. на град Сирт от бойците на терористичната групировка \"Ислямска държава\", представляват сами по себе си най-боеспособната и организирана сила, която може да се противопостави на подразделенията на Хафтар. Разполагат с тежко въоръжение, в това число танкове, артилерия и системи за залпов огън, както и бойна авиация. Съобщава се, че готовност да отрази щурм на Триполи е заявило и самото командване на разположената в Мисрата военновъздушна база. \r\n\r\n Според \"Ал Джазира\" е имало сблъсъци между привърженици на властите в Триполи и армейски подразделения в района на магистралата, минаваща близо до международното летище на Триполи. Засега постъпва противоречива информация кой в момента контролира летището. Първо ЛНА заяви, че е завзела аерогарата, която от около пет години не работи, след като беше почти напълно разрушена при боеве през юли 2014 г. Буквално след няколко часа министерството на вътрешните работи на правителството в Триполи пусна комюнике, в което заяви, че контролът над стратегическия обект е възстановен. Почти веднага обаче говорителят на силите на Хафтар бригаден генерал Ахмед Мисмари опроверга това. \"Армията все още държи летището\", каза той. \r\n\r\n Според телевизионния канал \"218\" вчера Сарадж в качеството си на върховен главнокомандващ на въоръжените сили е сформирал Обединен оперативен щаб и е назначил за негов ръководител началника на така наречения Западен военен окръг към правителството си генерал-майор Осама Джувейли. Освен него в структурата влизат командващите Централния и двата столични военни окръга, началникът на военното разузнаване и представител на президентската гвардия. \r\n \n\t\t\t\t\t\t", "date": "2019.04.06", "title": "Военновъздушните сили на либийското правителство нанесоха удари срещу войските на Халифа Хафтар"}
{"url": "http://www.bnews.bg/article/259369-premahnaha_vodnata_stena_ot_stolichniya_ploshtad_garibaldi", "text": "\n Работници премахнаха новооткрития монолит на столичния площад \"Гарибалди\", който стана повод за подигравки в социалните мрежи. \r\n\r\n Вместо да впечатли софиянци, тя бе оприличена на надгробна плоча, котешка тоалетна и предизвика подигравки в социалните мрежи. \r\n\r\n Решението стената да бъде премахната бе взето едва след 48 часа след поставянето ѝ. \r\n\r\n До демонтажа се стигна, след нареждане на кмета на София Йорданка Фандъкова, която не одобри водната стена. Пред журналисти тя обясни, че е твърде голяма за този малък площад и не се вписва в градската среда, както и че проектантът не е обяснил какъв е замисълът му. Фандъкова беше скептична и по отношение на това до колко тази стена е водна. \r\n\r\n Все още не се знае какво ще е случи с разрязаната \"Водна стена\". Първоначално имаше идея тя да бъде подарена на Университета за архитектура, строителство и геодезия (УАСГ), за да знаят бъдещите архитекти и проектанти, че носят отговорност за своите решения. \r\n\r\n Ден по-късно стана ясно, че това е закачка и съдбата на стената е неясна. \r\n \n\t\t\t\t\t\t", "date": "2019.04.06", "title": "Премахнаха \"водната стена\" от столичния площад \"Гарибалди\""}
{"url": "http://www.bnews.bg/article/259362-despodov_otnovo_ne_vliza_v_planovete_za_titulyar", "text": "\n Кирил Десподов ще заеме обичайното си място в състава на Каляри за домакинския мач срещу СПАЛ в неделя от 16 часа. \r\n\r\n Футболист №1 на България за 2018 г. ще е резерва, твърди порталът с голяма репутация в Италия - calciomercatto. В сайта редовно се публикуват вероятните състави ден преди двубоите, като и този път за Десподов няма място сред 11-те на сардинците. \r\n\r\n Най-голямата спортна медия в страната - Gazzetta dello sport, е на същото мнение. Българинът ще е резерва. \r\n\r\n Десподов пристигна през януари от ЦСКА за немалка сума (около 3,5 милиона евро), но досега е записал четири участия като резерва и общо 102 минути. \r\n\r\n Двубоят в неделя е пореден \"финал\" за Каляри в битката за оцеляване, където тимът е на 6 т. над опасната зона. В такава ситуация победите у дома са задължителни, особено срещу преки конкуренти. \r\n\r\n   \r\n \n\t\t\t\t\t\t", "date": "2019.04.06", "title": "Десподов отново не влиза в плановете за титуляр"}
{"url": "http://www.bnews.bg/article/259364-velikobritaniya_pusna_v_obrashtenie_novite_si_pasporti", "text": "\n Британските паспорти вече се издават без думите Европейски съюз на корицата си, въпреки удължаването на Брекзит, съобщава Би Би Си. \r\n\r\n Новите паспорти в цвят бургунди бяха представени на 30 март, само ден след като Великобритания трябваше да напусне ЕС, но някои хора може все още да получат паспорт със старата корица, докато не свършат складовите наличности. \r\n\r\n Един от получателите на новите паспорти споделя, че е \"ужасен\" от промяната. \r\n\r\n Тъмносините паспорти, които са били използвани преди присъединяването на страната в ЕС ще бъдат пуснати в края на тази година. \r\n\r\n Сузан Барон, която е получила паспорта си в петък казва, че е смятала, че дизайна няма да се промени, тъй като Обединеното кралство е все още член на ЕС. \r\n\r\n \"Бях наистина изненадана, ние все още сме членове на ЕС. Бях изненадана от промяната, която са направили, когато още не сме напуснали и според мен това е знак за нещо напълно безполезно\", каза Барон. \r\n\r\n Говорителката на министерството на вътрешните работи каза, че \"за да се използва наличната складова наличност и да се постигне най-добрата цена за данъкоплатците\" паспортите, които включват думите Европейски съюз ще бъдат използвани още малко. \r\n\r\n \"Няма да има разлика между британските граждани, независимо дали те използват паспорт включващ думите Европейски съюз или не. И двата дизайна ще бъдат еднакво валидни при пътуване\", казват още от министерството. \r\n \n\t\t\t\t\t\t", "date": "2019.04.06", "title": "Великобритания пусна в обръщение новите си паспорти"}
{"url": "http://www.bnews.bg/article/259353-i_zam_shefat_na_kpkonpi_kupil_zhilishte_za_18_000_lv_i_terasa_za_40_000_lv", "text": "\n Зам.-председателят на КПКОНПИ Антон Славчев заедно със свои близки е купил тераса от над 200 квадрата за по-малко от 40 000 лева. Към нея той декларира и апартамент в столичния квартал \"Хиподрума\" срещу 18 000 лева, предаде Би Ти Ви. \r\n\r\n Сделките за апартамента и терасата, придобита заедно с негови близки, са през 2010 и 2011 г., когато Славчев работи в Държавната агенция по национална сигурност (ДАНС). В момента той вече оглавява антикорупционния орган и е натоварен с проверките на политиците, придобили евтини апартаменти от „Артекс”. \r\n\r\n Той придобива правото на строеж за 63 кв.м в сграда срещу сумата от близо 19 000 лева. \r\n\r\n Славчев е заместник-шеф на антикорупционния орган, а в имуществената си декларация обявява вече като собствен същият апартамент от 63 квадрата, придобит обаче на същата цена, на която е купил само правото на строеж - 18 600 лева. Или по 151 евро за квадрат. \r\n\r\n Адвокат Грета Ганева обяснява, че в декларацията на Славчев липсва информация. „Стойността, която е посочена, е единствено за придобитото право на строеж, но не и за изграждането им и съществуването им. Когато имало степен на завършеност, лицето е следвало да декларира тази степен и съответната цена на завършеност. Липсва разликата - липсва икономическата стойност на обектите. Много е вероятно да се установи, че доходите на лицето съвпадат с цената, която е описана в нотариалния акт”, обясни Грета Ганева. \r\n\r\n Година след сделката за право на строеж Антон Славчев и негови близки купуват тераса с площ от 243 кв.м, чиято продажна цена е в размер на 39 486 лева. Цената е 5пет пъти по-ниска от данъчната оценка в нотариалния акт. Данъчната оценка на продавания недвижим имот е в размер на 216 419 лева. Простата сметка показва, че терасата е излязла по 83 евро за квадрат. \r\n\r\n   \r\n \n\t\t\t\t\t\t", "date": "2019.04.06", "title": "И зам.-шефът на КПКОНПИ купил жилище за 18 000 лв. и тераса за 40 000 лв!\r\n"}
{"url": "http://www.bnews.bg/article/259363-balgarin_be_zadarzhan_s_21_8_kg_heroin", "text": "\n Служители на сръбското вътрешно министерство задържаха 21,8 кг хероин на граничния пункт Батровци, на границата между Сърбия и Хърватия, и арестуваха български гражданин по подозрение в контрабанда на наркотици, съобщи Танюг. \r\n\r\n Хероинът, опакован в 40 пакета, е бил скрит в кухини на покрива и под задната седалка на автомобил Фолксваген, управляван от българския гражданин. \r\n\r\n Заподозреният е задържан за 48 часа. \r\n \n\t\t\t\t\t\t", "date": "2019.04.06", "title": "Българин бе задържан с 21,8 кг хероин"}
{"url": "http://www.bnews.bg/article/259354-borislav_tsekov_kolkoto_si_po_posredstven_tolkova_po_visoko_te_izdigat_v_gerb", "text": "\n ”Още с възхода си ГЕРБ с едно неприкрито удоволствие показваше как лансира посредствеността - колкото си по-посредствен, без образование, по-народен, толкова по-високо те издига ГЕРБ. На тази порочна кадрова политика трябва да се сложи край. И ако ГЕРБ няма капацитет да изведе образовани и опитни кадри, то трябва да си отиде от власт. \r\n\r\n „Когато състоянието на държавното управление бъде разтърсено от толкова сериозни скандали, основани на разбирането, че властта живее прекалено охолно и то е необяснимо с оглед нормалните доходи, които могат да се докажат, това винаги се превръща в държавен проблем“.Това каза пред БНР Борислав Цеков от Института по модерна политика, член на правния съвет към президента. Той участва с коментар по темата дали размерите на корупцията в държавата вече застрашават националната сигурност. \r\n\r\n „Дали този проблем може да засегне държавната сигурност, зависи от мащабите на политическата корупция“, допълни още той в интервю за предаването „Хоризонт за вас“. \r\n\r\n „Стигнали сме до етапа, в който можем без никакво съмнение да кажем, че корупцията и съмненията в етиката на заемащите висши политически длъжности е държавен проблем“. \r\n\r\n Според Цеков ролята на Консултативния съвет за национална сигурност „като замисъл, като конституционен статус е да бъде платформата, в която под егидата на държавния глава се формира единна държавна позиция по ключови въпроси и се набелязват конкретни мерки“. \r\n\r\n По отношение на борбата с корупцията в една такава ситуация, определено кризисна в настоящото управление, Консултативният съвет по национална сигурност би могъл да изиграе стабилизираща роля, но за да я изиграе, би следвало партиите да изоставят своите партийни страсти извън сградата на президентска институция - в парламента, където им е мястото, а в президентска институция да дойдат подготвени с конкретни решения на проблемите“, коментира още Цеков. \r\n\r\n Борислав Цеков смята, че „управляващите трябва да предложат една ясна кадрова политика във властта“. \r\n\r\n „Аз персонално няма да коментирам, но хора с дипломи – бол“, каза Цеков за избора на нов правосъден министър и допълни: „Всеки нов министър трябва да има шанс да се прояви, но ако съдим по законотворчеството на този парламент, което е под нулата като качество, това не е добра оценка за г-н Кирилов“. \r\n \n\t\t\t\t\t\t", "date": "2019.04.06", "title": "Борислав Цеков: Колкото си по-посредствен, толкова по-високо те издигат в ГЕРБ"}
{"url": "http://www.bnews.bg/article/259358-gimnastichkite_ni_s_mnogo_dobar_start_v_italiya", "text": "\n Българският ансамбъл заема четвърто място във временното класиране за многобоя в кръга от Световната купа в Песаро, Италия. Нашите си осигуриха тази позиция след изиграването на съчетанията с пет топки. \r\n\r\n Съставът ни - Симона Дянкова, Стефани Кирякова, Мадлен Радуканова, Ерика Зафирова и Лаура Траатс, получи за композицията си оценка от 23.950 точки (15.500 за трудност и 8.450 за изпълнение), с което се класираха за финала на пет топки в неделя. Грациите играха без грешка, а оценката им за изпълнение е най-висока от всичките 18 отбора. \r\n\r\n За гимнастичките това е първо състезание за новия сезон, в което те ще покажат новите си две композиции. \r\n\r\n Лидер до момента е Русия с 25.250 точки (16.900 за трудност и 8.350 за изпълнение), а на втора позиция е Беларус с 24.050 (16.200 и 7.850). Третото място заемат домакините от Италия с 24.000 точки. \r\n\r\n Куриозно, близо час след края на състезанието, оценката на италианките от 23.900 беше повишена и така те изместиха българките от третата позиция. След България в класирането са отборите на Япония с 23.550, Израел с 23.100, Украйна с 23.050 и други. Изпълненията на три обръча и два чифта бухалки са в събота късно вечерта. \r\n\r\n По-рано днес е индивидуалната надпревара при жените на бухалки и лента. След първия ден, в който се играха композициите с обръч и топка, българките Боряна Калейн и Катрин Тасева са съответно трета и четвърта за многобоя. Преди тях са единствено рускините Арина Аверина и Дина Аверина. \r\n \n\t\t\t\t\t\t", "date": "2019.04.06", "title": "Гимнастичките ни с много добър старт в Италия"}
{"url": "http://www.bnews.bg/article/259361-severin_krasimirov_iska_sakrateno_proizvodstvo", "text": "\n Северин Красимиров, който е обвинен за жестокото убийство на журналистката от ТВН Виктория Маринова, ще поиска съкратено съдебно производство, съобщи ТВН. \r\n\r\n От Окръжния съд в Русе потвърдиха информацията с допълнението, че защитата на Красимиров вече е депозирала искане в деловодството на съда делото да се гледа по реда на глава 27 от НПК. \r\n\r\n При тази процедура обвиняемият признава фактите и при определяне на наказанието, ако той бъде признат за виновен, доживотният затвор без право на замяна като вид наказание изобщо отпада, той не се обсъжда. Може да се наложи доживотен затвор, който автоматично се заменя с лишаване от свобода. \r\n\r\n На 19 март т.г. прокуратурата внесе обвинителен акт срещу 21-годишния Северин. На 22 април ще бъде т.н. разпоредително заседание, на което съдът ще прецени дали ще приеме искането на защитата на Красимиров. \r\n\r\n Срещу него са повдигнати три обвинения: едното е за извършване на блудствени действия, второто - за изнасилване и третото - за предумишлено убийство, извършено по особено мъчителен начин и с особена жестокост. За последното престъпление законът предвижда най-тежкото наказание - доживотен затвор без право на помилване. \r\n\r\n Ако съдебният състав уважи иска на Красимиров, делото да се гледа по реда на глава 27 от НПК, ще получи наказание, което задължително не е доживотен затвор, а е лишаване от свобода. \r\n\r\n   \r\n \n\t\t\t\t\t\t", "date": "2019.04.06", "title": "Северин Красимиров иска съкратено производство"}
{"url": "http://www.bnews.bg/article/259365-boing_namalyava_tempoto_na_proizvodstvo_na_samoleti_737", "text": "\n Компанията Боинг планира да намали темпото на производство на самолети 737 от 52 месечно на 42 месечно, предаде Ройтерс. Това обяви изпълнителният директор на компанията Денис Мюлънбърг. Планираното намаляване на темпото на производство става в момент, в който компанията се опитва да се справи със ситуацията на временното спиране по света от полети на самолетите 737 МАКС след двете катастрофи с тях за половин година. \r\n\r\n Мюлънбърг заяви, че неговата компания сега знае, че \"верига от събития\" са предизвикали катастрофите със самолети на авиокомпаниите Лайън еър и Етиопиън еърлайнс, като погрешното активиране на системата за стабилизиране на полета е \"общата връзка\" между двете. \r\n\r\n Компанията продължава да напредва с актуализирането на системата за стабилизиране на полета на 737 МАКС, за да \"предотврати катастрофи като тези да се повторят някога\", допълни Мюлънбърг. \r\n\r\n В четвъртък етиопските власти публикуваха предварителен доклад за катастрофата на самолета на Етиопиън еърлайнс, станала на 10 март, припомня Франс прес. Този доклад сне отговорността за катастрофата от плещите на пилотите и констатира проблем със системата за стабилизиране на полета. \r\n\r\n Ръководителят на отдела за гражданко въздухоплаване на Боинг Кевин Макалистър обеща още тогава, че \"всички допълнителни необходими мерки за засилване на сигурността ще бъдат взети\" в момент, в който етиопските разследващи препоръчват на авиационните органи да проверят дали системата за стабилизиране на полета е правилно модифицирана, преди да разрешат на самолетите Боинг 737 МАКС отново да летят. \r\n\r\n \"Предварителният доклад съдържа информации, предоставени от черната кутия с данните за полета, според която данните за така наречения ъгъл на атака, подадени на самолета от пожарната сонда са били погрешни, което е задействало автоматизираната система за стабилизиране на полета, както е бил и случаят с полета на Лайън еър\", се казваше в изявление на Боинг от четвъртък след разпространяване на доклада. \r\n\r\n Шефът на Боинг Мюлънбърг обеща още тогава, че когато самолетите МАКС полетят отново с променените във функциите на системата за стабилизиране на полета, те ще бъдат най-сигурните самолети, които някога са летели. \r\n\r\n Причините за дефекта в сондата, довела до активирането на системата за стабилизиране на полета и при двете самолетни катастрофи, засега не са установени. \r\n\r\n В документ, разпратен до екипажите на самолетите още на 6 ноември след катастрофата със самолета на Лайън еър, Боинг обяснява, че грешка в пожарната сонда може да застави системата за стабилизиране на полета да накара самолета рязко да насочи носа си към земята. За да се реши този проблем, се препоръчва на пилотите да дезактивират системата до края на полета, припомня Франс прес. \r\n\r\n \"Малко след излитането, стойностите измерени от сензора за ъгъла на атака, са станали погрешни\", се казва в предварителния доклад за катастрофата в Етиопия. Автопилотът е бил в даден момент дезактивиран и пилотите на няколко пъти са се опитали да изправят ръчно самолета, който рязко е насочил носа си надолу, констатират разследващите. След това екипажът е поискал от въздушните диспечери разрешение да обърне и да се върне на летището в Адис Абеба. Разрешение е било дадено, но самолетът се е разбил в поле с приблизителна скорост от 1000 километра в час, се казва в доклада. Според него ударът на самолета в земята е бил толкова силен, че двигателите са били открити забити на дълбочина 10 метра в земята, а отломки от корпуса са били разпръснати на площ от 300 метра дължина и 200 метра ширина. \"Не е било възможно някой да оцелее при такава катастрофа\", се заключава в предварителния доклад. Пилотите на етиопския самолет, въпреки че са били млади (29 и 25 години), са приложили всички спешни процедури, се казва в друго заключение на документа. \r\n\r\n Миналия понеделник американското Федерално управление за гражданско въздухоплаване каза, че първите представени от Боинг модификации на системата за стабилизиране на полета са недостатъчни. В сряда управлението обяви създаване на група за общо действие, включваща НАСА и международни органи за гражданско въздухоплаване. Групата ще оцени направените модификации на 737 МАКС. \r\n\r\n Междувременно етиопските разследващи казаха, че пълният доклад от катастрофата може да е готов между 6 и 12 месеца и че предварителното разследване не е установило никаква индикация за щети, причинени от външен обект. Това уточнение бе направено след появили се в медиите информации за птица, която може да е ударила пожарната сонда на самолета. \r\n\r\n Боинг 737 МАКС е най-новата версия на самолетите 737 на авиокомпанията, датиращи от 60-те години на миналия век, припомня Асошиейтед прес. По-малко от 400 самолета МАКС са доставени досега на авиокомпании по света. Но Боинг е получил поръчки за още 4600 броя. \r\n\r\n Капитанът на разбилия се етиопски самолет 29-годишният Яред Гетачев е имал 8000 летателни часа след завършването на военновъздушната академия през 2010 г, допълва още АП. Той е летял над 1400 часа със самолети Боинг 737, но само 103 часа със самолети МАКС. Това не е изненадващо тъй като етиопските авиолинии са имали едва пет самолета от този вид, вкл. и разбилият се на 10 март. \r\n\r\n Вторият пилот Ахмед Нур Мохамед Нур е бил само на 25 години и на 12 декември е получил разрешително да лети на 737 и на МАКС. Той имал 361 летателни часа, от които 207 часа е бил на 737, вкл. 56 часа на МАКС. \r\n \n\t\t\t\t\t\t", "date": "2019.04.06", "title": "Боинг намалява темпото на производство на самолети 737"}
{"url": "http://www.bnews.bg/article/259357-tramp_nyama_da_otide_na_godishnata_vecherya_s_zhurnalistite_v_beliya_dom", "text": "\n Американският президент Доналд Тръмп съобщи вчера, че отново няма да присъства на годишната галавечеря на асоциацията на журналистите, акредитирани към Белия дом, и нарече събитието прекалено отрицателно, предаде Ройтерс. \r\n\r\n Така за трети път президентът ще пропусне престижната вечеря, която ще е на 27 април в хотел във Вашингтон. \r\n\r\n Тръмп има трудни отношения с акредитираните в Белия дом журналисти, които често обвинява, че са пристрастни. Въпреки това той отговаря на журналистически въпроси почти всеки ден. \r\n\r\n Тръмп информира журналистите на южната морава пред Белия дом, че ще бъде на политическа проява със свои привърженици, вместо да отиде на вечерята. \r\n\r\n \"Ще отида на митинг, защото вечерята е толкова скучна и толкова негативна, затова ще направим много положително събитие\", каза президентът. \r\n\r\n Тръмп добави, че мястото на митинга още не е избрано, но той ще е голям, а вечерята на кореспондентите е прекалено негативна. \"Обичам положителните неща\", каза президентът. \r\n\r\n Обикновено на тази вечеря се отдава дължимото на свободното слово и свободата на печата. Предишните президенти на САЩ по правило уважаваха поканата да присъстват и произнасяха реч, посочват ДПА и Франс прес. \r\n\r\n Първоначално Тръмп намекна, че тази година може да присъства, след като организаторите промениха традиционния формат и се отказаха да канят комик, посочва Асошиейтед прес. \r\n\r\n Тази година вечерята ще се концентрира най-вече върху журналистиката, а не върху блясъка и известните имена, заради критики, че събитието се е отклонило от целите си, уточнява ДПА. \r\n\r\n Почетен оратор ще е историкът и носител на награда \"Пулицър\" Рон Черноу. Това е разчупване на традицията асоциацията обикновено да кани комик, който да направи основното изказване. \r\n\r\n Миналата година това беше Мишел Улф. Тя изпълни монолог, в който подложи на жестока критика високопоставени политици и личности от медиите, но беше критикувана задето е била прекалено рязка. \r\n\r\n Вечерите на кореспондентите при Белия дом започват през 1921 г. От 1980 г. досега всички президенти са присъствали на събитието, с изключение на Роналд Рейгън през 1981 г., когато се възстановяваше от нападение, при което беше тежко ранен. \r\n\r\n На вечерята през 2011 г., на която беше гост, Тръмп стана мишена на критиките на тогавашния президент Барак Обама, който се подигра с пристрастеността му към теории на конспирацията, посочва АФП. \r\n\r\n Години наред магнатът в областта на недвижимите имоти Тръмп поставяше под съмнение родното място на Обама и легитимността му като президент на САЩ. \r\n \n\t\t\t\t\t\t", "date": "2019.04.06", "title": "Тръмп няма да отиде на годишната вечеря с журналистите в Белия дом"}
{"url": "http://www.bnews.bg/article/259355-iznenadvashti_promeni_v_iziskvaniyata_za_shef_na_kpkonpi", "text": "\n Бъдещият председател на Комисията за противодействие на корупцията и за отнемане на незаконно придобитото имущество (КПКОНПИ) да не е задължително юрист, а да е възможно да е човек от върховете на службите за сигурност.&nbsp;Такова предложение за промени в антикорупционния закон са направили неочаквано между първо и второ четене бившият вече шеф на правната комисия и настоящ правосъден министър Данаил Кирилов и депутатът от ДПС Хамид Хамид, предава lex.bg. \r\n\r\n Предложението на Кирилов и Хамид е внесено вчера и засяга единствено изискванията към стажа на председателя на антикорупционната комисия. Според действащия закон шефът на комисията задължително „има висше юридическо образование и най-малко 10 години юридически стаж“. \r\n\r\n Кирилов и Хамид са предложили тези думите да се заменят и изискванията към председателя на КПКОНПИ да звучат така:&nbsp;има висше образование с образователно-квалификационна степен „магистър“ и притежава 10-годишен юридически стаж или професионален стаж в службите за сигурност и за обществен ред, от които 5 години на ръководна длъжност. \r\n\r\n Това означава, че юридическото образование вече няма да е условие за заемане на поста. В момента председател на комисията е бившият прокурор и зам.-министър на правосъдието Пламен Георгиев. Той обаче излезе в отпуск заради разпоредените от главния прокурор Сотир Цацаров проверки за придобития от него тризонет и след като заради аферата „Апартаментгейт“ във властта, а премиерът Бойко Борисов призова всички замесени да си подадат оставките. \r\n\r\n От мотивите към предложението за новите изисквания за стаж към бъдещия шеф на КПКОНПИ става ясно, че идеята е те да са същите като за председателите на ДАНС и на Националното бюро за контрол на специалните разузнавателни средства. \r\n\r\n „С предложението целим постигането на огледалност и симетрия на изискването за вида стаж на председателя на Комисията за противодействие на корупцията и за отнемане на незаконно придобитото имущество с изискванията за стаж на председателя на Държавна агенция „Национална сигурност“ и на членовете на Националното бюро за контрол на специалните разузнавателни средства“, посочват в мотивите Данаил Кирилов и Хамид Хамид. \r\n\r\n Това предложение обаче засилва съмненията, че упрявляващите готвят смяната на Георгиев и че най-вероятно имат кандидат, който не е юрист. На практика&nbsp;Хамид и Крилов са внесли промените си само часове след като Георгиев излезе в отпуск. \r\n\r\n   \r\n \n\t\t\t\t\t\t", "date": "2019.04.06", "title": "Изненадващи промени в изискванията за шеф на КПКОНПИ!"}
{"url": "http://www.bnews.bg/article/259356-izletya_i_posledniyat_samolet_ot_letishte_atatyurk_v_istanbul", "text": "\n Летище Ататюрк в Истанбул изпрати последния си полет тази нощ. Отсега нататък то ще се ползва само за частни полети, ремонти и поддръжка на самолети. За днес е предвиден първият полет от новото летище Истанбул. \r\n\r\n Веднага след като последните пътници излeтяха за Сингапур, започна огромна по мащаби 45-часова операция по прехвърляне на контейнери с 47 000 тона техника и оборудване към новото летище. Общо 686 камиона трябва да превозят всичко - първите потеглиха в три през нощта и започнаха да пристигат на летище Истанбул в 04.30. Основните магистрали между двете летища ще бъдат затворени за движение за 26 часа, за да стане възможен трансферът на всичко необходимо, за да заработи новото летище. Първият полет е на \"Търкиш еърлайнс\" днес в 14 часа за Анкара. \r\n\r\n Летище Истанбул, чието изграждане струваше 8 милиарда долара, беше един от строителните мегапроекти на президента Ердоган. Първоначално се очаква да посреща годишно по 90 милиона пътници, надеждите на Анкара са до седем години броят им да се удвои. \r\n \n\t\t\t\t\t\t", "date": "2019.04.06", "title": "Излетя и последният самолет от летище \"Ататюрк\" в Истанбул"}
{"url": "http://www.bnews.bg/article/259359-skandalnata_familiya_bekali_poema_sportnata_vlast_v_levski", "text": "\n Румънският бизнесмен, близък до футбола - Джовани Бекали, се е наел да помага на Левски да излезе от финансовата и спортно-техническа криза. \r\n\r\n Медиите на север от Дунав пишат, че се говори за влизането в българския клуб на още кадри, препоръчани или близки до фамилията Бекали, след като Богдан Патрашку вече бе назначен за главен скаут на \"Герена\". \r\n\r\n Фамилия Бекали е със скандална репутация не само в Румъния. В страната ги свързват главно с футбола и са извоювали позиции хора с изключителна власт върху водещите отбори в страната. И не само власт - през годините бяха замесени в доста съмнителни сделки. \r\n\r\n Джовани Бекали - футболен агент и бивш собственик на клуб, бе осъден на 6 г. затвор през 2014-а, за трансферни и данъчни измами. Братовчед му Джиджи влезе зад решетките година по-рано за подобни прегрешения. А третият - Виктор Бекали, бе осъден на 4 г. и 8 месеца по делото, по което за виновен бе признат и брат му Джовани. \r\n\r\n В интервю за българския вестник \"Тема спорт\" тази сутрин, Джовани Бекали признава за случващото се по линия Букурещ - \"Герена\". \r\n\r\n \"Трябва да помогнем на моя приятел Васил (Божков - б.р.), за да извади Левски от проблемите, в които е изпаднал в последните три-четири години - казва за вестника Джовани. - Целта е Левски отново да е шампион. Ще търсим футболисти, които не струват много. Те ще са млади, за да може след това да донесат пари на клуба. Най-важното е, че вече в Левски няма да има играчи с договори за 25-30 000 евро на месец. Васил е богат, но това не означава, че трябва да си хвърля парите на вятъра. Така са правили преди него. Той трябва да се пази от това. \r\n\r\n Аз ще му бъда като бодигард - няма да позволя на играчите да му крадат парите. Целта е да си ги изкарат. Препоръчах за главен скаут Богдан Патрашку, който работи от 3,5 години при мен. Имам приятели и в Лудогорец, и в ЦСКА, включително Гриша Ганчев, но най-добър приятел ми е Васил Божков. Искам да помогна на него.\" \r\n\r\n Преди години Бекали е помогнал за това бразилеца Жуниор Мораес да дойде в ЦСКА, твърди самият румънски бизнесмен пред вестника. И говори за приятелството си с Димитър Борисов и Иво Иванов, шефовете на фирма \"Титан\", които тогава ръководиха клуба от \"Българска армия\". \r\n\r\n \"В Левски ще идват само качествени играчи, които след 2-3 години да струват по няколко милиона. На Левски не му трябват 5-6 тарикати на по 28-30 години, които да взимат големи заплати - нарежда още в интервюто Джовани Бекали.  - Братовчед ми Джиджи Бекали за десетина години прибра от трансфери в Стяуа около 150 милиона евро. Преди да почне да печели е вложил 30-40 милиона. Сега вече не налива, работи със спечелените пари. Това трябва да прави и Васил Божков - до 3-4 години клубът да печели достатъчно, а не да разчита на личните му средства. Феновете да са спокойни, но нещата ще станат лека-полека. Както казват италианците \"Който върви бавно, ще стигне далеч\".\" \r\n \n\t\t\t\t\t\t", "date": "2019.04.06", "title": "Скандалната фамилия Бекали поема спортната власт в Левски"}
{"url": "http://www.bnews.bg/article/259360-ekskluzivno_vklyuchvane_na_nikolay_barekov_ot_kolombo_evrodeputatat_e_spetsialen_gost_na_sreshti_na_nay_visoko_nivo_s_ministar_predsedatelya_i_prezidenta_na_shri_lanka", "text": "\n Евродепутатът Николай Бареков се намира в столицата на Шри Ланка - Коломбо, където присъства за пореден път на политически интерконтинентален форум Европа - Азия.  \r\n\r\n Днес чрез директно включване в предаването \"Бареков и Байрактаров без цензура\", което се излъчва всяка събота от 10:30ч. на живо по телевизия \"Евроком\", евродепутатът разказа какви са важните и значими за България срещи, които му предстоят. \r\n\r\n Той е единствения български политик и евродепутат, член на този форум на най- високо ниво. По време на визитата си, Бареков проведе важна среща с министър председателя на Шри Ланка- Ранил Викремсингх. \r\n\r\n Запитан дали някой от българските управляващи се е поинтересувал от важното му посещение, което е път към нови бизнес контакти и развитие на страната, Бареков заяви, че този път българската държава стои зад него. \r\n\r\n Той е получил презентация от Министерството на икономиката и е запознал външният министър Екатерина Захариева със своето участие на форума. \r\n\r\n Благодарение на интереса от страна на българските властимащи, Бареков е представил презентация на България като инвестиционна дестинация и като средищен център между Азия и Европа и е запознал чуждестранните си колеги с достойнствата, които страната ни предлага.  \r\n\r\n Работна група от Малайзия е проявила задълбочен интерес относно това какъв тип инвестиции са възможни в България. В миналото България е поддържала много добри контакти и с Индия и с Шри Ланка. \r\n\r\n Бареков сподели, че дебатите, на които присъства се водят в няколко посоки, но най- важната е свързана с икономика, пари и инвестиции.  \r\n\r\n \"Като говорим за политика, в предстоящата предизборна кампания, независимо дали ще участвам в лично качество или не, ще участвам с основното мото ' ', но не като празни приказки, а като реални дела.\", категоричен бе евродепутатът.  \r\n\r\n Лидерът на \"Презареди България\" разкри, че днес му предстои специална среща с министъра на индустрията на Шри Ланка, който е един от най- влиятелните хора в държавата. \r\n\r\n С него той ще има разговор, който ще засегне темата какви са възможностите за осъществяването на двустранен форум между Шри Ланка и България, като участието на Индия също е допустимо. \r\n\r\n Вечерта евродепутатът ще проведе среща с президента на Шри Ланка- Майтрипала Сирисена.  \r\n\r\n \r\n \n\t\t\t\t\t\t", "date": "2019.04.06", "title": "ЕКСКЛУЗИВНО включване на Николай Бареков от Коломбо! Евродепутатът е специален гост на срещи на най - високо ниво с министър- председателя и президента на Шри Ланка!"}
