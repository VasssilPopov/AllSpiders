{"url": "http://www.bnews.bg/article/253021-blokada_protestirashti_ot_sopot_zatvoriha_podbalkanskiya_pat", "text": "\n Протестиращи срещу увеличаването на данъците и стандарта на живот от Сопот затвориха Подбалканския път при ВМЗ, информира bTV. \r\n\r\n Движението е отклонено по обходни маршрути. \r\n\r\n Протестиращите започнали да пресичат пешеходната пътека, като за кратко дори възникнало напрежение след опит на полицията да освободи пътя. \r\n\r\n Преди това в града недоволстващите запалили автомобилни гуми, след което автоколоната се отправила бавно по Подбалканския път. \r\n\r\n Заради блокадата на Подбалканския път миналата неделя полицията състави актове на близо 70 души. \r\n \n\t\t\t\t\t\t", "date": "2018.12.02", "title": "БЛОКАДА! Протестиращи от Сопот затвориха Подбалканския път"}
{"url": "http://www.bnews.bg/article/253018-desetki_hilyadi_na_protest_v_zashtita_na_prirodata_v_bryuksel", "text": "\n Около 100 000 души участват в проява за защита на природата в Брюксел, съобщиха полицията и местни медии, цитирани от БТА. Проявата се проведе под надслов „Поискайте климата” и съвпадна с отриването на 24-ата конференция на ООН за климата в полския град Катовице. Организаторите поясниха, че настояването е властите да осигурят необходимата инфраструктура за опазване на околната среда. Сред тези цели е ограничаване на затоплянето на температурата на въздуха. \r\n\r\n Проява в Брюксел също е насочена към природосъобразния живот, но участниците призовават за действия от страна на властта, за да стане задачата за ограничаване на използването на изкопаеми горива изпълнима. Според тях това може да се постигне с промяна на личните навици, включително с пътуване с обществени и електрически превозни средства, за които обаче са необходими цялостни решения на държавно равнище. \r\n\r\n Кметът на Брюксел Филип Клоз призова  \"жълтите жилетки\", които протестираха срещу бедността и цените на дизела в петък, да се организират и също да изпъчат представители,за да могат да получат също разрешение за проявите си. Преди ден в центъра на Брюксел младежи, облечени с жълти жилетки, нанесоха сериозни щети на обществено имущество, включително на два полицейски автомобила. Денят завърши със стотина задържани, сред които и френски журналист. Протестът не беше разрешен от кметството, но силите на реда предприеха настъпление и използваха водни оръдия и сълзотворен газ едва след началото на проявите на насилие. \r\n\r\n Макар протестите на \"жълтите жилетки\" и на природозащитниците да изглеждат различно, те имат обща пресечна точка. Гневът на \"жълтите жилетки\" бе предизвикан от увеличението на цената на дизела в Белгия. Тази мярка бе обяснена с необходимостта от ускорено излизане на дизела от употреба заради нуждата от опазване на околната среда.  \r\n \n\t\t\t\t\t\t", "date": "2018.12.02", "title": "Десетки хиляди на протест в защита на природата в Брюксел"}
{"url": "http://www.bnews.bg/article/253019-zadarzhaha_barikadiraliya_se_mazh_v_doma_si_v_kv_nadezhda", "text": "\n Малко след 11:30 часа на 2 декември столични полицаи задържаха мъжа, барикадирал се в дома си в столичния кв. \"Надежда\". Той ще бъде предаден на съдебните власти, съобщава пресцентърът на МВР. \r\n\r\n На 1 декември, около 10:20 часа, на адреса на задържания са пристигнали служители от \"Съдебна охрана\" с цел отвеждането му в затвора, където трябва да излежи влязла в сила присъда. Той обаче се заключил в дома си и заплашил, че ще скочи от 12-я етаж.Вчера районът бе отцепен от полицейски сили. На място пристигнаха и криминалисти на СДВР, психолози от Института по психология на МВР, пожарни и медицински екипи.  \r\n \n\t\t\t\t\t\t", "date": "2018.12.02", "title": "Задържаха барикадиралия се мъж в дома си в кв.\"Надежда\""}
{"url": "http://www.bnews.bg/article/253012-spuskat_napolovina_znamenata_v_sasht_za_30_dni_v_pamet_na_bush_starshi", "text": "\n Знамената в САЩ ще бъдат спуснати наполовина през следващите 30 дни в памет на бившия президент Джордж Буш-старши, който почина в петък на 94-годишна възраст. Президентът Доналд Тръмп е разпоредил мярката в прокламация, която е подписал вчера, предаде Асошиейтед прес. \r\nТръмп освен това обяви сряда, 5 декември, за ден на национален траур. По-рано говорителката на Белия дом Сара Сандърс съобщи, че президентът на САЩ и първата дама Мелания Тръмп ще присъстват на държавното погребение на Буш-старши в Националната катедрала във Вашингтон. Тя не уточни на коя дата ще се състои церемонията. \r\nТръмп насърчи американците да се събират на места за молитва, \"за да отдадат почит\" на паметта на 41-ия президент на САЩ, и прикани \"хората по света, които споделят нашата печал, да се присъединят към нас\" в отдаването на почит. \r\nТленните останки на 41-ия президент на САЩ Джордж Буш-старши ще бъдат изложени за поклонение в ротондата на Капитолия от понеделник до сряда, предаде Асошиейтед прес. \r\n \n\t\t\t\t\t\t", "date": "2018.12.02", "title": "Спускат наполовина знамената в САЩ за 30 дни в памет на Буш-старши"}
{"url": "http://www.bnews.bg/article/253007-zhena_padna_v_dupka_s_vryala_voda_v_ruse_poluchi_tezhki_izgaryaniya", "text": "\n Жена е с тежки изгаряния, след като падна в дупка с вряла вода в Русе. Инцидентът станал в събота вечерта в междублоково пространство в квартал „Изток\". \r\n\r\n Пострадалата вървяла по асфалтова алея, която явно е била пропукана от авария в топлофикационната мрежа. Внезапно се отворила дупка и жената потънала в нея до колене. Откарана е с линейка в болница с втора степен изгаряния по краката. \r\n\r\n След инцидента мястото бе оградено от полиция, но нямаше екипи на топлофикационното дружество. Те получиха сигнал от NOVA и обещаха веднага да проверят какво се е случило. \r\n \n\t\t\t\t\t\t", "date": "2018.12.02", "title": "Жена падна в дупка с вряла вода в Русе, получи тежки изгаряния"}
{"url": "http://www.bnews.bg/article/253006-nap_prodava_btr_na_targ", "text": "\n 8 милиона лева – толкова, а дори и повече успяват да съберат данъчните от препродадени вещи на длъжници. Приходите попълват държавната хазна. До няколко дни НАП ще продаде и бронетранспортьор. Машината ще струва на новия си собственик 11 970 лева. Оказва се, че вече има двама желаещи да я купят. Заявили, че ще ползват БТР-а като атракцион. \r\n\r\n Находчивият търговец е пресметнал, че няма смисъл да дава бронетранспортьора на вторични суровини. Дори и желязото да е масивно, то няма да донесе мечтаната печалба. По груби сметки – около 10 тона желязо по 0,35 стотинки правят толкова, колкото е таксата за участие в търга на данъчните. \r\n\r\n Дори и след като платят 3000 лева за тайния търг и наддават за машината с изветряла бойна слава, това не гарантира на двамата изобретателни предприемачи успешна сделка. \r\n\r\n А данъчните казват  шеговито, че продават всичко - от танкове, през недвижими имоти, багери и самосвали, катафалки и дори урни. \r\n \n\t\t\t\t\t\t", "date": "2018.12.02", "title": "НАП продава БТР на търг"}
{"url": "http://www.bnews.bg/article/253015-bolni_ambitsii_tresat_alisiya_pevitsata_podkupva_trenyori_zaradi_valerko", "text": "\n Фолк певицата Алисия е обсебена от мисълта за бъдещето на сина си, който е плод от любовта й с Валери Божинов. \r\n\r\n На всяка цена тя иска да направи от 10-годишния Валерко футболна звезда като баща му. И не пести време, енергия и пари по пътя към целта. \r\n\r\n Момчето действително притежава таланта на баща си, но Ася е нетърпелива и мечтае час по-скоро отрочето й да стане звезда на терена. Според запознати, певицата давала пари на треньорите на юношата, за да го пускат да играе във всеки мач, пише BGLife. \r\n\r\n „Алисия иска да докаже на всички, че макар да отглежда сама сина си, прави всичко по силите си за доброто му, но всъщност прави това за себе си. Неуспехите  в личния живот и кариерата си тя преживява изключително тежко. Затова се е вманиачила чрез Валери-младши да се доказва“, споделят близки до певицата на „Ара“. \r\n\r\n Наследникът на Валери Божинов вече успя да изиграе и един много успешен мач с португалския „Спортинг”, докато бе на тренировъчен лагер там през лятото. Става дума за юношеския отбор към клубния тим, в който Алисия записала сина си. Младежът прекара две седмици там, като демонстрира забележителен талант на терена. \r\n\r\n Детето активно тренира футбол още преди да тръгне на училище и се справя толкова добре, че дори специалистите в Португалия оценили високо качествата му. Това не е първи успех за футболния наследник. Преди това той отбеляза победен гол за \"Лозана\" по време на детски турнир. \r\n\r\n Но явно това не е достатъчно за амбициозната му майка. \r\n \n\t\t\t\t\t\t", "date": "2018.12.02", "title": "Болни амбиции тресат Алисия! Певицата подкупва треньори заради Валерко"}
{"url": "http://www.bnews.bg/article/253017-zapochvat_proverki_na_ribata_v_tsyalata_strana_predi_nikulden", "text": "\nЗаради Никулден от Българската агенцията по безопасност на храните започват проверки на магазини в цялата страна. Те ще се извършват съвместно с Изпълнителната агенция по рибарство и аквакултури и КЗК и ще продължат от 3 до 7 декември.\r\n\r\nЩе бъдат проверявани водоеми за развъждане на жива риба, обекти за отглеждане на аквакултури и търговия с риба и рибни продукти, складове, както и заведения за обществено хранене.\r\n\r\nИнспекторите ще следят дали рибата се продава на места, регламентирани за тази цел, какъв е произходът на предлагания продукт, ще се правят проверки и за нелоялни практики и злоупотреби.\r\n\r\nТази година цената на шарана ще варира около 5,5 лв./кг.\r\n\r\n„Дали ще е бъде точно 5,5 лв./кг или малко по-нагоре, или по-надолу, зависи колко риба ще се изкара“, каза за „Фокус” д-р Йордан Господинов, изпълнителен директор на Асоциацията на производителите на рибни продукти „БГ ФИШ”.\r\n\r\nПо думите му освен шаран, обикновено на Никулден се купува пъстърва, както и морски риби.\r\n\r\n\r\n\r\nЗапочват проверки на рибата в цялата страна преди Никулден\r\n\r\n\r\nЗаради Никулден от Българската агенцията по безопасност на храните започват проверки на магазини в цялата страна. Те ще се извършват съвместно с Изпълнителната агенция по рибарство и аквакултури и КЗК и ще продължат от 3 до 7 декември.\r\n\r\nЩе бъдат проверявани водоеми за развъждане на жива риба, обекти за отглеждане на аквакултури и търговия с риба и рибни продукти, складове, както и заведения за обществено хранене.\r\n\r\nПреди Никулден: Кулинарно състезание във Варна за най-вкусно приготвена риба\r\nИнспекторите ще следят дали рибата се продава на места, регламентирани за тази цел, какъв е произходът на предлагания продукт, ще се правят проверки и за нелоялни практики и злоупотреби.\r\n\r\nТази година цената на шарана ще варира около 5,5 лв./кг.\r\n\r\n„Дали ще е бъде точно 5,5 лв./кг или малко по-нагоре, или по-надолу, зависи колко риба ще се изкара“, каза за „Фокус” д-р Йордан Господинов, изпълнителен директор на Асоциацията на производителите на рибни продукти „БГ ФИШ”.\r\n\r\nПо думите му освен шаран, обикновено на Никулден се купува пъстърва, както и морски риби.\r\n\r\nНикулден в дома на Николина Чакърдъкова\r\nЗа да бъдат потребителите наясно какво риба купуват, от БАБХ дават няколко полезни съвета. Върху повърхността на прясната риба има много тънък слой слуз, ако слузта е обилна, а слоят плътен, това означава, че рибата е престояла по-дълго време. Люспите на рибата трябва да са блестящи, плътно залепени за тялото. Не трябва да има разкъсвания. Хрилете трябва да са с розово-червен цвят. Очите трябва да са бистри. При натискане с пръст, вдлъбнатината трябва да изчезне бързо.\r\n\r\nПри нередности потребителите могат да подават сигнал на сайта на Агенцията или на телефон 0700 122 99. \n\t\t\t\t\t\t", "date": "2018.12.02", "title": "Започват проверки на рибата в цялата страна преди Никулден"}
{"url": "http://www.bnews.bg/article/253013-po_dirite_na_edin_infantil_ot_protestite_prez_obshtinata_i_do_rakovodna_pozitsiya_v_novata_partiya_na_ivo_prokopiev_mnogo_pozor_v_nyakolko_snimki", "text": "\n Скандалният общинар и гуру на НПО \"Спаси България\" Иво Божков най-изненадващо се оказа фен на Доналд Тръмп. \r\n\r\n Иво Божков е един от скандалните политически представители в Столична община, не защото е скандален с новаторството на някакви свои идеи, а просто защото човекът е професионален протестър и скандалджия.  \r\n\r\n Въпреки, че Божков отдавна не е първа младост, неговия тъжен инфантилизъм прозира в повечето му снимки с които той сам гордо се хвали на личната си страница във фейсбук. \r\n\r\n Божков, чието име стана извесно през 2013 година преди всичко с факта, че не спираше да се търкаля с писъци по софийските площади, а после от \"несистемният протестър\" бързо стана част от системата в ролята си на общинар в СО, днес се кани да оглавява политическа партия, разкри наскоро вестник \"Галерия\".  \r\n\r\n Става дума за нашумялото с безумните си акции в последно време НПО \"Спаси София\", което според седмичника скоро щяло да прерастне в нова политическа формация с име \"Спаси България\".  \r\n\r\n Според вестник \"Галерия\" идеята за новата партия била на Иво Прокопиев, който умишлено както с \"Да, България\" и ДСБ стоял в сянка, а лидер на формацията щял да стане именно протестъра-общинар Иво Божков. \r\n\r\n Вижте няколко снимки на бъдещия лидер на новата партия на Прокопиев \"Спаси София - Спаси България\". На една от тях Божков развява агитационно знаме подкрепящо Доналд Тръмп за изборите през 2020 година. На нея протестъра се намира пред Trump Tower в Ню Йорк. \r\n\r\n \r\n \n\t\t\t\t\t\t", "date": "2018.12.02", "title": "ПО ДИРИТЕ НА ЕДИН ИНФАНТИЛ: От протестите, през общината и до ръководна позиция в новата партия на Иво Прокопиев! Много позор в няколко снимки!"}
{"url": "http://www.bnews.bg/article/252996-ukrainskiyat_prezident_ima_strupvane_na_ruski_voyski_po_granitsata_ni", "text": "\n Украинският президент Петро Порошенко съобщи за струпване на руски войски по границата на страната му, предаде БТА. \r\n\r\n „Русия разположи над 80 000 войници, 1400 артилерийски системи и установки за залпов огън, 900 танка, 2300 бронирани бойни автомобила, 500 самолета и 300 хеликоптера по протежение на границата”, каза Порошенко на среща с украински военни. \r\n\r\n Порошенко направи това изявление след седмица, белязана от ескалация на напрежението между Русия и Украйна. В неделя руската брегова охрана задържа в Керченския проток край Крим три украински военни кораба, които плавали към Азовско море, и техните екипажи.  \r\n\r\n Украинската гранична служба междувременно съобщи, че на около 100 руски граждани е било забранено да влязат в страната, откакто е в сила съответната забрана. \r\n\r\n В петък Порошенко обяви, че всички руски мъже на възраст между 16 и 60 години няма да имат право да влизат в Украйна по време на въведеното за 30 дни военно положение в страната. Целта е да бъде предотвратено проникването в Украйна на руски военни под прикритие, обясни той.  \r\n \n\t\t\t\t\t\t", "date": "2018.12.02", "title": "Украинският президент: Има струпване на руски войски по границата ни"}
{"url": "http://www.bnews.bg/article/253011-nasa_i_roskosmos_shte_si_satrudnichat_v_razrabotvaneto_na_lunna_stantsiya", "text": "\n Консултативният съвет към американското космическо ведомство е приел в предварителен порядък предложението за създаването на програма за космически туризъм, което ще бъде обсъдено на 10 декември, предаде ТАСС. \r\n  \r\nАко то бъде одобрено, планът ще бъде представен на вниманието на директора на НАСА Джим Брандънстайн. „Реалността е такава, че навлизаме в нова ера”, писа по този повод в. „Вашингтон пост”, цитирайки неговите думи относно програмата за търговски космически полети. \r\n  \r\nМеждувременно руски и американски ръководители в областта на космическите изследвания приветстваха съвместната работа по техните програми и увериха, че сътрудничеството остава силно въпреки политическото напрежение между двете страни. \r\nСлед състояла се в Москва конференция, посветена на 20-годишнината на Международната космическа станция (МКС), директорът на Роскосмос Дмитрий Рогозин и представителят на НАСА Бил Герстънмейър заявиха, че техните агенции планират да работят заедно за разработването на орбитираща около Луната станция. \r\n  \r\n\"Русия работи над тежка ракета-носител и нов космически кораб за американски проекти за бъдеща лунна мисия”, каза Рогозин. „Имаме си доверие и политическите ветрове не ни засегнаха”, допълни той. \r\n\r\n „Космическите изследвания ни събраха заедно като ефикасни партньори и това може да послужи за пример в останалите области”, отбеляза в отговор Бил Герстънмейър и допълни: „Благословени сме, че правителствата ни видяха мъдростта на онова, с което сме се заели, и не наложиха санкции върху дейността ни”. \r\n  \r\nПо време на същата конференция първият зам. генерален директор на Ракетно-космическата корпорация „Енергия” Евгений Микрин потвърди намеренията руски космонавти за пръв път да стъпят на лунната повърхност след 2030 г. \r\n  \r\nРоскосмос ще подготви екипажи на лунни мисии за работа в далеч по-сложни условия в сравнение с тези в околоземна орбита, призна наскоро и ръководителят на Роскосмос Дмитрий Рогозин. Сега всички експерименти целят да бъдат създадени технологии и да бъде подготвен екипаж за работа в далеч по-некомфортни условия, т.е. в случай че например космически кораб не е пристигнал и не е донесъл вода. \r\n  \r\nПо думите на Рогозин лунните изследвания крият нови рискове. \"Едно е да се поддържа космическа станция с хора на борда на височина 400 км, а съвсем друго - на височина 400 000 км, т.е. на 1000 пъти по-голямо разстояние”, обясни той. \r\n„Ще създадем транспортна система, за да летим до Луната. Не просто да прелитаме край нея, а да влезем в окололунна орбита и да работим на лунната повърхност. Освен това ще се провери дали американци действително са били на Луната. Те казват, че са били там, но ние ще проверим”, коментира още Рогозин. \r\nВ съответствие с представената „Пътна карта за осъществяване на лунна програма” първите екипажи ще бъдат изпратени на лунната повърхност от орбитална окололунна станция. Планирано е тя да бъде построена през 2030-2035 г. въз основа на разработки за руския сегмент на МКС. Първото кацане на космонавти ще е за пребиваване на лунната повърхност до 14 денонощия, разкри още подробности той. \r\n  \r\nПътната карта включва три етапа. През първия етап до 2025 г. е планирано да бъдат разработени всички технологии на МКС, да бъде създаден базов модул на окололунна станция, да бъде тестван пилотираният кораб „Федерация”, да бъдат осъществени безпилотни прелитания на „Федерация” около Луната и изследвания на Луната от автоматични станции. \r\n  \r\nПрез втория етап от 2025 г. до 2035 г. се предвижда да бъдат разработени средства за достъп до лунната повърхност и да бъдат създадени първите елементи на посещаема лунна база. През третия етап след 2035 г. ще бъде приключено строителството на посещаема лунна база. \r\n  \r\nЗа всички планове обаче ще е необходимо солидно финансиране. А Белият дом вече обяви, че ще прекрати финансирането на проектите, свързани с Международната космическа станция след 2025 г. \r\n  \r\nЗатова в опит да увеличи приходите си, НАСА възнамерява да разгледа всички възможности за използване на нейното лого. На астронавтите например ще бъде разрешено да се снимат в реклами. Ще бъде разгледано и правото да бъдат давани имена на ракети срещу съответното заплащане, съобщава в. „Вашингтон пост”. \r\n \n\t\t\t\t\t\t", "date": "2018.12.02", "title": "НАСА и Роскосмос ще си сътрудничат в разработването на лунна станция"}
{"url": "http://www.bnews.bg/article/253004-zatoplya_se_no_v_11_oblasti_temperaturite_shte_sa_pod_0", "text": "\n В неделя започва постепенно да се затопля, но в Северна България температурите остават под 0°. \r\n\r\n Жълт код за ниски температури е обявен в 11 области на страната: Видин, Монтана, Враца, Плевен, Ловеч, Габрово, Велико Търново, Русе, Търговище, Разград и Шумен. \r\n\r\n Максималните температури в Северна България ще са между минус 3° и 2°, в Южна между 3° и 8°, за София – около 3°. \r\n\r\n В сутрешните часове на места в равнините ще има ниска слоеста облачност или мъгла, които в западната част от Дунавската равнина ще се задържат почти през целия ден. Над останалата част от страната ще бъде предимно слънчево. \r\n\r\n По Черноморието ще е предимно слънчево и почти тихо. Максимални температури – между 0° и 4°. Температурата на морската вода е 9 – 11°. Вълнението на морето ще бъде 1 – 2 бала.  \r\n\r\n В планините ще е предимно слънчево. Ще духа слаб до умерен вятър от запад-югозапад. Максимална температура на 1200 метра – около 5°, на 2000 метра – около минус 2°. \r\n \n\t\t\t\t\t\t", "date": "2018.12.02", "title": "Затопля се, но в 11 области температурите ще са под 0°"}
{"url": "http://www.bnews.bg/article/253009-samolet_se_razbi_v_tsentar_za_lechenie_na_autisti_vav_florida", "text": "\n Най-малко двама души са загинали, след като малък самолет се е врязал в покрива на център за терапия на деца, страдащи от аутизъм във Флорида, съобщават световните агенции. \r\n\r\n Инцидентът станал в град Форт Лодърдейл малко след излитането на машината от местното летище. Жертвите са пасажерите на самолета. \r\n\r\n В центъра за терапия в момента на катастрофата се намирали осем възрасни и пет деца. По данни на телевизионния канал WPLG леки травми е получила една от учителките, която помагала да бъдат изведени децата от сградата. Не се е наложило тя да бъде хоспитализирана. \r\n\r\n Федералното авиационно управление и Националната служба по безопасност на транспорта ще започнат разследване по случая.  \r\n \n\t\t\t\t\t\t", "date": "2018.12.02", "title": "Самолет се разби в център за лечение на аутисти във Флорида"}
{"url": "http://www.bnews.bg/article/253005-erdogan_ubiystvoto_na_hashogi_e_test_za_sveta", "text": "\n Турският президент Реджеп Тайип Ердоган заяви, че убийството на саудитския журналист Джамал Хашоги е тест за целия свят, предаде Ройтерс.  \r\n\r\n Турция няма намерения да навреди на саудитското кралско семейство заради смъртта на Хашоги, изтъкна Ердоган на пресконференция на срещата върха на Г-20 в Буенос Айрес. \r\n\r\n Той отбеляза, че саудитският престолонаследник принц Мохамед бин Салман е изпратил главния прокурор на Саудитска Арабия в Турция, за да разследва убийството на Хашоги, но той не бил споделил никаква информация с Анкара. \r\n\r\n Решаването на случая с Хашоги ще бъде в интерес и на Рияд, добави турският президент. \r\n\r\n (БТА) \r\n \n\t\t\t\t\t\t", "date": "2018.12.02", "title": "Ердоган: Убийството на Хашоги е тест за света"}
{"url": "http://www.bnews.bg/article/252998-shofyor_zagina_pri_katastrofa_na_patya_sofiya_kalotina", "text": "\n Един човек е загинал при катастрофа на пътя София - Калотина в района на село Опицвет в събота. Сблъскали се тир и лек автомобил. Жертвата е шофьорът на колата. \r\n\r\n Инцидентът станал около 15 часа. На мястото на катастрофата полицейски служители регулираха движението, което временно се осъществяваше в едната лента. По-късно от АПИ съобщиха, че трафикът в района е нормализиран, но призоваха водачите да преминават оттам с повишено внимание. \r\n\r\n   \r\n \n\t\t\t\t\t\t", "date": "2018.12.02", "title": "Шофьор загина при катастрофа на пътя София - Калотина"}
{"url": "http://www.bnews.bg/article/252997-bunt_v_parizh_sblasatsi_i_raneni_na_protesta_na_zhaltite_zhiletki", "text": "\n И тази събота Франция протестира. Най-малко 80 души пострадаха при стълкновенията в центъра на Париж по време на демонстрациите срещу поскъпването на живота. Сред ранените има и 14 полицейски служители. \r\n\r\n Задържаните са повече от 200. Според премиера Едуар Филип около 36 000 души са излезли на протестите в цялата страна, включително 5 000 демонстранти във френската столица. Организатор на демонстрациите е движението на \"Жълтите жилетки\".  \r\n\r\n Около 600 са били блокираните пътища и улици, като летището в Нант спря работа за малко, след като \"жълти жилетки\" се появиха на пистата. 19 метростанции бяха затворени заради ескалация на напрежението в събота вечер. \r\n\r\n Миналата събота бяха причинени щети за над 1 млрд. евро. Много от бутиците по \"Шанз Елизе\" поставиха предпазни огради пред витрините си, за да не пострадат магазините им отново. Терасите по авенюто са демонтирани. \r\n\r\n Президентът на Франция е в Буенос Айрес, където се провежда срещата на лидерите от страните от Г-20. Еманюел Макрон настоя, че политиката му е правилна и няма да бъде повлияна от прибягващи до насилие групи от протестиращите. Няколко представители на управляващите отново посочиха крайнолевите и крайнодесните като хората, които умишлено радикализират протеста. \r\n\r\n Засега не е ясно кога ще спрат протестите и ще доведат ли до нещо конкретно. Някои анализатори ги определят като доказателството за това колко е откъснат френският президент от проблемите на по-бедните прослойки в обществото. \r\n\r\n Именно те се явяват основен електорат на печелещите позиции крайнолеви и крайнодесни формации. \r\n\r\n   \r\n \n\t\t\t\t\t\t", "date": "2018.12.02", "title": "БУНТ В ПАРИЖ! Сблъсъци и ранени на протеста на \"жълтите жилетки\"!"}
{"url": "http://www.bnews.bg/article/252999-merkel_i_makron_nastoyali_pred_putin_za_osvobozhdavane_na_ukrainskite_moryatsi", "text": "\n Германският канцлер Ангела Меркел и френският президент Еманюел Макрон са настояли пред руския президент Владимир Путин страната му да освободи украинските моряци, които задържа заедно с три кораба в Керченския проток край Крим в края на миналата седмица, съобщава БТА, като се позова на прессекретаря на Кремъл Дмитрий Песков. \r\n\r\n Макрон и Меркел са имали отделни срещи с Путин в кулоарите на срещата на върха на Г-20 в Буенос Айрес. \r\n\r\n Руският президент им казал, че въпросът с моряците е от компетенциите на съда.  \r\n\r\n В петък стана ясно, че украинците са били прехвърлени в Москва. 24-мата военни моряци и представители на Службата за сигурност на Украйна са арестувани до 25 януари. Те са заподозрени в незаконно преминаване на руската граница и ги заплашва наказание до 6 години лишаване от свобода. \r\n\r\n Меркел е призовала Путин за успокояване на напрежението между Русия и Украйна, каза нейният говорител Щефен Зайберт, цитиран от Франс прес. \r\n\r\n Друг акцент в разговора им е била ситуацията в Сирия. \r\n \n\t\t\t\t\t\t", "date": "2018.12.02", "title": "Меркел и Макрон настояли пред Путин за освобождаване на украинските моряци"}
{"url": "http://www.bnews.bg/article/253002-vasil_petev_vseki_v_taya_darzhava_iska_da_igrae_stani_bogat_i_da_pecheli_vsichko_s_vapros_za_50_leva_ostava_obache_pitaneto_a_aktsiza_koy_shte_go_plashta", "text": "\n БиНюз попадна на унищожителен коментар на журналистът Васил Петев, известен с острият си ум и език и безкомпромисен към евтините панаири и статуквото.  \r\n\r\n Ето какво написа той в личния си Фейсбук профил: \r\n\r\n \r\n\r\n \"Някой прибързан наблюдател ще каже, че съм злобно типче, ама не е така. Не казвам, че съм \"душа-камбана\", ама чак злобар не съм. Правя тази уговорка, защото гледам участието в предаването на Кошлуков на двама смразяващи епидермиса български евродепутата, и се натъжавам. Отново.  \r\n\r\n Първият, известен в БСП като 15/15, маха с лапички срещу камерата, събира в пирамидка пръстета, надига вежда, засмуква слюнка с мъдрец и гледа ококорено, вместо да се съсредоточи върху 'импрувмънтЪ\", както биха казали другарите от Брюксел, на своя българския език и да престане да вика \"тез\", \"онез\", правейки байпас със сламка между езика и мозъка си.  \r\nВторият пък, Емил Радев от ГЕРБ, 100 процента е пуснал 3 смс-а за синя зона на \"Сан Стефано\", щото гаранция е дошъл за участие със служебния си еврокомбайн. Къси ръкави, блуждаещ поглед и тяло готово с един замах да събере реколта 2019-та от полята на Добрич.  \r\nНо да бяха само те, как да е. Те обаче 17 парчета. Андрей Ковачев, когото лично съм виждал как си прави аутокю с лист хартия и химикал, Ангел Джамбазки, този млад Троцки, въоражен с револвер, очила и истеричен взгляд, Георги Пирински, тази първа дама на нереализираната българска социалдемокрация и т.н. т.н. дет се вика, приказка без край.  \r\nИ си мисля, трябва ли въобще да пращаме някой в Брюксел? От къв зор? Не може ли да платим на някоя международна софтуерна компания да напише някаква тъпа програма с име \"Български евродепутат\"? Нея поне ще може да си я ъпгрейдваме всяка година, щото я ми кажете, как по-точно ще ъпгрейднете Илхан Кючюк например?! \r\n\r\n Знам, че някой прибързан наблюдател ще каже, че съм злобно типче, ама пак ще кажа, не е така. Просто всеки в тая държава иска да играе \"Стани богат\", и да печели всичко, с въпрос за 50 лева.  \r\nОстава обаче питането, а акциза, кой ще го плаща?\" \r\n \n\t\t\t\t\t\t", "date": "2018.12.02", "title": "Васил Петев: Всеки в тая държава иска да играе \"Стани богат\" и да печели всичко, с въпрос за 50 лева! Остава обаче питането, а акциза, кой ще го плаща?"}
{"url": "http://www.bnews.bg/article/253020-putin_lichno_pokaza_na_merkel_i_makron_kakvo_e_stanalo_v_kerchenskiya_protok", "text": "\n Германия и Франция са чули лично от руския президент Владимир Путин какво е станало в Керченския проток, каза външният министър на страната Сергей Лавров, цитиран от ТАСС. \r\n\r\n Разговорът между лидерите на трите страни се е състоял в Буенос Айрес, където се проведе форумът Г-20. \r\n\r\n „Смятам, че няма как да не са изслушали позицията на Русия”, посочи Лавров. По думите му Путин „лично, с прости думи” е посочил на френския президент Еманюел Макрон и германския канцлер Ангела Меркел как била замислена провокацията от страна на Киев и по какъв начин е трябвало да бъде изпълнена, пише руската информационна агенция. По думите на Лавров руските митничари се опитали да предотвратят нежелани инциденти. \r\n\r\n Външният министър съобщи още, че на борда на украинските артилерийски катери е бил открит текст на точните указания, дадени на матросите. Било им наредено да влязат незабелязано в неутрални води и без каквито и да било уведомления да минат под Кримския мост чрез Керченския проток в Азовско море. \r\n\r\n Макрон и Меркел от своя страна призовали руския президент да освободи арестуваните украински матроси, предаде „Ройтерс”. \r\n\r\n Владимир Путин отправи послание на Украйна в края на Г-20, като заяви, че Киев не желае мирно решаване на конфликта с Русия. \r\n\r\n А междувременно Украйна отмени местните избори в 10 области на страната заради въведеното военно положение. \r\n \n\t\t\t\t\t\t", "date": "2018.12.02", "title": "Путин лично показа на Меркел и Макрон какво е станало в Керченския проток"}
{"url": "http://www.bnews.bg/article/253000-tramp_i_putin_proveli_neformalni_razgovori_v_buenos_ayres", "text": "\n Президентът на САЩ Доналд Тръмп е имал \"неформални разговори\" с руския си колега Владимир Путин в кулоарите на срещата на върха на Г-20 в Буенос Айрес, потвърди говорителката на Белия дом Сара Сандърс, цитирана от БТА. \r\n\r\n По-рано помощникът на Путин Юрий Ушаков съобщи, че руският президент е имал кратка среща с Тръмп. \r\n\r\n Самият Ушаков се е срещнал със съветника на американския президент по въпросите на националната сигурност Джон Болтън. Според него Москва и Вашингтон са готови да продължат контактите. \r\n\r\n Не съм сигурен кога може да се състои следващата среща между Путин и Тръмп, допълни Ушаков. \r\n\r\n В петък американският президент обяви, че няма да се срещне с руския си колега в кулоарите на Г-20 заради инцидента със задържаните от Русия украински кораби и моряци.  \r\n \n\t\t\t\t\t\t", "date": "2018.12.02", "title": "Тръмп и Путин провели „неформални разговори” в Буенос Айрес"}
{"url": "http://www.bnews.bg/article/253001-dvama_zadarzhani_za_kontrabanda_na_valuta_na_lesovo", "text": "\n Районната прокуратура в Елхово е задържала за 72 часа двама мъже, опитали се да изнесат незаконно в Турция 125 000 евро, съобщиха от държавното обвинение. \r\n  \r\nТурският гражданин Атиф Т. и германският гражданин Ерсин Е. са обвинени в контрабанда на валута в особено големи размери. Акт за административно нарушение е бил съставен на пътувалата с тях турска гражданка, в чийто чанта са намерени други недекларирани 30 000 евро. \r\n  \r\nТримата се опитали да преминат границата с лек автомобил \"Мерцедес\" при ГКПП \"Лесово\". Парите са били скрити в личния им багаж, в дрехите им и в тайници на автомобила. \r\n \n\t\t\t\t\t\t", "date": "2018.12.02", "title": "Двама задържани за контрабанда на валута на „Лесово”"}
{"url": "http://www.bnews.bg/article/253008-organizirat_protesti_sreshtu_tsenite_na_gorivata_u_nas", "text": "\n И тази неделя ще се проведат протести в различни части на България. \r\n\r\n Жители на столичните квартали \"Обеля\" и \"Връбница\" се събират на втора демонстрация, за да изразят недоволството си от непрекъснатото застрояване на зелените площи в кварталите, лошата инфраструктура и липсата на достатъчно паркоместа и детски площадки. \r\n\r\n Протести, но срещу социалната несправедливост и цените на горивата ще има в Карлово, Хасково и Перник. Очаква се Подбалканският път София-Бургас да бъде блокиран.  \r\n \n\t\t\t\t\t\t", "date": "2018.12.02", "title": "Организират протести срещу цените на горивата у нас\r\n"}
{"url": "http://www.bnews.bg/article/253010-vzriv_pred_konsulstvoto_na_sasht_v_guadalahara", "text": "\n Взривно устройство избухна вчера пред консулството на САЩ в мексиканския град Гуадалахара, без да причини жертви, съобщиха Франс прес и Асошиейтед прес, като се позовават на местните власти. \r\n  \r\nНападението станало няколко часа преди полагането на клетва на новоизбрания президент на Мексико Андрес Мануел Лопес Обрадор в парламента в столицата Мексико, в присъствието на вицепрезидента на САЩ Майк Пенс и дъщерята на президента Доналд Тръмп, Иванка Тръмп. \r\n  \r\nСпоред записите на видеокамерите, неизвестен мъж поставил взривното устройство до оградата на консулството и побегнал, уточни източник от местната прокуратура. Експлозията повредила незначително каменната ограда около градината на консулството. Три щифта от ръчни гранати били открити на мястото на експлозията. \r\n \n\t\t\t\t\t\t", "date": "2018.12.02", "title": "Взрив пред консулството на САЩ в Гуадалахара"}
{"url": "http://www.bnews.bg/article/253016-temperaturite_tazi_sutrin_padnaha_do_minus_13_gradusa", "text": "\nСлед вчерашните минус 16 градуса в Алфатар, днес най-ниска беше минималната температура в монтанското село Бъзовец - минус 13 градуса.\r\n\r\nКод жълто ще продължи да бъде в сила и днес в Северозападна и Централна Северна България за температури под нулата през целия ден.\r\n\r\nПрез следващите дни максималните температури в повечето райони ще бъдат положителни.\r\n\r\nВалежите ще бъдат предимно слаби и ще има условия за образуване на поледици. \n\t\t\t\t\t\t", "date": "2018.12.02", "title": "Температурите тази сутрин паднаха до минус 13 градуса"}
{"url": "http://www.bnews.bg/article/253014-barekov_logikata_sochi_che_za_da_si_konservator_u_nas_e_zadalzhitelno_da_obizhdash_detsata_ili_da_si_pravish_chudovishtni_eksperimenti_s_tyah", "text": "\n БиНюз се натъкна на поредния унищожителен коментар на евродепутатът Николай Бареков.. \r\n\r\n Ето какво написа той в своя Фейсбук профил: \r\n\r\n \"Събраха се остракираните да правят “консервативен” проект и да бягат в Брюксел! Петър Москов, убиецът на децата с фалшивите ваксини, и Валери Симеонов, най-големият враг на майките и децата с увреждания. Всички издънки и подлоги на ГЕРБ. Само в България такъв цинизъм е възможен. Логиката сочи, че ,за да си “консерватор” у нас - е задължително да обиждаш децата или да си правиш чудовищни експерименти с тях. Сигурно доктор Менгеле се върти в гроба от завис към тези двама морални импотенти. Предполагам, че първа точка в кампанията на тандема Москов-Симеонов ще бъде изтребване на болните и слабите, пращане на децата с увреждания по горите, а несъгласните ще ходим в Белене.\" \r\n \n\t\t\t\t\t\t", "date": "2018.12.02", "title": "Бареков: Логиката сочи, че за да си “консерватор” у нас е задължително да обиждаш децата или да си правиш чудовищни експерименти с тях!"}
{"url": "http://www.bnews.bg/article/253003-putin_obvini_ukrayna_che_ne_zhelae_mirno_reshavane_na_konflikta_s_rusiya", "text": "\n Руският президент Владимир Путин обвини Украйна, че не желае мирно решаване на конфликта си с Русия, съобщиха ДПА и ТАСС. \r\n\r\n На пресконференция в края на срещата на върха на Г-20 в Буенос Айрес Путин повтори твърдението си, че неотдавнашният инцидент в Керченския пролив е бил \"провокация\" от страна на Украйна, отразяваща поведението на Киев. \r\n\r\n \"Анализът на последните събития, свързани с този инцидент или провокация в Черно море и това, което виждаме в Донбас, показва, че действащото ръководство на Украйна не е заинтересувано от уреждането на ситуацията въобще, още повече с мирни средства\", посочи руският президент. \r\n\r\n По думите на Путин управляващата партия в Украйна е \"партия на войната и докато е на власт, всички трагедии от подобен род и войната ще продължават\". \r\n\r\n Руският президент заяви също, че не се отказва от среща с украинския си колега Петро Порошенко, но отбеляза, че с него е \"сложно да се говори\". \r\n\r\n (БТА) \r\n \n\t\t\t\t\t\t", "date": "2018.12.02", "title": "Путин обвини Украйна, че не желае мирно решаване на конфликта с Русия"}
