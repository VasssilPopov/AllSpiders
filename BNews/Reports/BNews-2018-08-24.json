{"url": "http://www.bnews.bg/article/247530-vrataryat_na_totnam_i_svetoven_shampion_sgashten_martvo_piyan_zad_volana_v_tsentara_na_london", "text": "\n Юго Лорис, вратарят и капитан на френския национален отбор - световен шампион в Русия, е спипан да кара с алкохол в кръвта и задържан за 7 часа в арест, пишат британските медии. \r\n\r\n Информацията е официално потвърдена от лондонската полиция. Засега Лорис и клубът му \"Тотнъм\" не коментират, единствено стана ясно, че стражът вече няма да носи капитанската лента на \"шпорите\". \r\n\r\n Юго Лорис е задържан миналата нощ (около 02:30 ч) при рутинна проверка в центъра на Лондон. След алкохолна проба, дала положителен резултат, веднага е откаран в арест и задържан. Преди обед е освободен, а пред дома му са го чакали куп репортери. Днес не е тренирал с \"Тотнъм\", който в понеделник гостува на \"Манчестър Юнайтед\" в последния мач от третия кръг на Висшата лига. \r\n\r\n Лорис е получил обвинение за шофиране при употреба на алкохол и на 11 септември трябва да се яви в съда на Уестминстър, се казва още в съобщението на лондонската полиция. \r\n\r\n 31-годишният Юго Лорис е в \"Тотнъм\" от 2012 г. и е изиграл 254 мача за клуба. Седмичната му заплата е 150 000 паунда. Женен е, има две дъщери. Мълчалив и скромен, той минава за един от \"тихите\" лидери както в националния си отбор, така и в клуба от Северен Лондон. \r\n \n\t\t\t\t\t\t", "date": "2018.08.24", "title": "Вратарят на Тотнъм и световен шампион сгащен мъртво пиян зад волана в центъра на Лондон"}
{"url": "http://www.bnews.bg/article/247533-netanyahu_es_shte_sazhalyava_za_parite_za_iran", "text": "\n ЕС ще съжалява за плана си за икономическа помощ за Иран, предупреди днес израелският премиер Бенямин Нетаняху, цитиран от ДПА. \r\n\r\n Мисля, че да се дават пари на този режим в този момент е голяма грешка и това трябва да бъде прекратено, каза той по повод решението на Европейския съюз ще отпусне на Иран 18 милиона евро като част от усилията за запазване на ядреното споразумение, след като САЩ отново въведоха санкции срещу Техеран. \r\n\r\n \"Къде ще отидат тези допълнителни пари?\", попита Нетаняху. \r\n\r\n Няма да отидат за решаване на проблемите с водата в Иран, няма да отидат за иранските шофьори на камиони, допълни той. Ще отидат за ракети и Революционната гвардия в Иран, Сирия и други места в Близкия изток, каза Нетаняху. \r\n\r\n Израелският премиер направи този коментар по време на официалното си посещение в Литва. \r\nПо-рано този месец САЩ въведоха отново санкции, насочени срещу иранската финансова система, включително иранските правителствени покупки на американски долари, търговията със злато и пласирането на държавни облигации. \r\n\r\n Втори кръг санкции се очакват през ноември, включително мерки, които да попречат на Иран да продава петрол. \r\n\r\n Европейската комисия заяви, че помощта й е за малките и средни предприятия, за екологични проекти и за борба с наркоманията.  \r\n \n\t\t\t\t\t\t", "date": "2018.08.24", "title": "Нетаняху: ЕС ще съжалява за парите за Иран"}
{"url": "http://www.bnews.bg/article/247535-kakvo_stava_kontrol_ima_li_zashto_poreden_samolet_se_razbi", "text": "\n Военен обект на летището в Балчик даде жертва след поредната самолетна катастрофа. \r\n\r\n Двуместен самолет е паднал на летище Балчик, един човек е загинал, съобщават от Министерството на транспорта, информационните технологии и съобщенията. \r\n\r\n В 17:45 часа двуместният самолет „Cirrus” SR22 излита от летище Лесново. Летял е в неконтролирано въздушно пространство на височина 3100 метра, след което преминава през въздушното пространство на летище Варна и в 18:54 часа е предаден сигнал към Варна за кацане на летище Балчик. Пилотът е потвърдил, че е осъществил контакт с летище Балчик и се е насочил за кацане. При кацането се удря силно в пистата, преобръща се и се запалва. \r\n\r\n Пилотът е загинал на място. Предстои екип на Звеното за разследване на авиационни произшествия към Министерството на транспорта, информационните технологии и съобщенията да започне разследване на инцидента. \r\n\r\n Това е втората авиокатастрофа у нас само за последните 3 дни. \r\n\r\n Според експерти, на първо четене времето е било неблагоприятно, съобщи Христо Христов от отдела за разследавния на транспортното министерство, предаде Нова тв. Грубо кацане, вероятно вятърът може да го е изненадал, поясни Христов. \r\n\r\n \r\n\r\n \r\n \n\t\t\t\t\t\t", "date": "2018.08.24", "title": "Какво става?! Контрол има ли? Защо пореден самолет се разби?!"}
{"url": "http://www.bnews.bg/article/247488-mazhat_na_toni_dimitrova_ya_sasipa_zad_garba_y_sazdade", "text": "\n \r\nБившият мъж на Тони Димитрова й нанесъл пореден удар, създавайки ново семейство тайно от нея. Бургазлийката не очаквала двамата да се съберат и да заживеят по един покрив отново, но все пак искала от Милен Добрев да изпълнява съвестно задълженията си на баща към общата им щерка Магдалена. \r\nГласовитата певица и Добрев се разделили заради безконечните си скандали, когато дъщеричката им едва прохождала. Впоследствие няколко пъти опитвали да възродят любовта си и да създадат нормална семейна среда за общото си дете, но всеки опит завършвал с разочарование за Тони. През последните шест години от живота й тя не само че се отказала от идеята с Милен да бъдат двойка, но съвсем загубила дирята му. \r\nИзведнъж бащата на детето й се изпарил и престанал да търси както нея, така й Магдалена. Димитрова не можела да си обясни какви е причината той да не желае да общува с тях, но сърце не й дало да му заведе дело и да го съди за издръжка, въпреки че съдът със сигурност щял да заеме нейната страна. Така бившият й мъж избягал от отговорност и дъщеря му не видяла и пукнат лев от него дори за скорошния си абитуриентски бал, пише \"Ретро\". \r\nНа завършването си през тазгодишния май Маги бе изпратена само от майка си, която платила целия масраф по тържеството, купила й две разкошни рокли, инкрустирани с камъни „Сваровски“, както и обувки от френска модна къща за няколко хиляди лева. Таткото обаче не изпратил дори едно цвете за празника на детето си. Неотдавна Тони и Магдалена разбрали, че причината Милен да не ги търси e новото му семейство, с което даже щерка му нямала желание да се запознае, защото се чувствала предадена и разочарована от него – също като майка си. \r\n„Години наред дори след като се разделихме, съм била отворена към този човек, но жестовете ми през годините изглежда останаха недооценени. Не сме си крещели, не сме се обиждали, но аз се отдръпнах, защото уважението трябва да е взаимно – така смятам. Имаше някога любов, дъщеря ми е от този човек, живели сме заедно и аз винаги съм оценявала всичко това, но ето че стигнахме до този финал…“, коментира самата Тони. Наскоро тя претърпя поредно любовна разочарование, разделяйки се с по-младия си приятел – музиканта Иван Ченов, като обяви, че се срамува от връзката си с него. \r\n  \r\n \n\t\t\t\t\t\t", "date": "2018.08.24", "title": "Мъжът на Тони Димитрова я съсипа, зад гърба й създаде.... "}
{"url": "http://www.bnews.bg/article/247514-shumaher_plache_kogato_vidi", "text": "\n Близки на седемкратния световен шампион във Формула 1 Михаел Шумахер са разказали за френското списание Paris Match, че легендата на автомобилния спорт е в състояние да изпитва емоции. \r\n\r\n „Когато го слагаме в инвалидната количка и той гледа планината и езерото, понякога се разплаква“, казва родственик на пилота. \r\n\r\n В момента Шумахер живее в швейцарския град Гланд на Женевското езеро, като семейството му опроверга информацията, че е бил преместен в Испания. \r\n\r\n 49-годишният шампион пострада тежко по време на каране на ски във Френските Алпи през 2013 година и до момента не се е възстановил. \r\n \n\t\t\t\t\t\t", "date": "2018.08.24", "title": "Шумахер плаче, когато види..."}
{"url": "http://www.bnews.bg/article/247512-pogolovna_sech_na_kat_po_patishtata", "text": "\n Продължават проверките на полицията в рамките на ежедневния засилен контрол по пътищата на страната. Вчера полицейските екипи са проверили 6185 моторни превозни средства и 9311 души. Установени са общо 4898 нарушения, от които 1392 са за управление на МПС с превишена скорост. Издадени са 1392 фиша и 917 акта за установени административни нарушения. \r\n\r\n Отнети са 85 свидетелства за управление на МПС заради неплатени задължения по ЗДвП. По време на осъществените проверки на място на гражданите са връчени общо 451 електронни фиша. \r\n\r\n Засилените проверки ще продължат до края на месец септември. \r\n\r\n   \r\n \n\t\t\t\t\t\t", "date": "2018.08.24", "title": "Поголовна сеч на КАТ по пътищата"}
{"url": "http://www.bnews.bg/article/247516-politsiyata_v_burgas_zadarzha_podpalvachka_na_detska_gradina", "text": "\n Задържаха жена, извършила палеж на бивша детска градина в Бургас, съобщи МВР.  \r\n\r\n Инцидентът е станал на 12 март на кръстовището между улиците \"6-ти септември\" и \"Александър Батенберг\", но до сега не беше ясен извършителят. \r\n\r\n 37-годишната М.П. е обявена за общодържавно издирване от 8 май тази година. \r\n\r\n Задържана е на 20 август в Районното управление в Бургас, при което е направила пълни самопризнания. \r\n\r\n По думите ѝ пожарът възникнал докато пушела в една от стаите на изоставената постройка заедно с 36-годишен бургазлия. \r\n\r\n Работата по случая продължава. \r\n \n\t\t\t\t\t\t", "date": "2018.08.24", "title": "Полицията в Бургас задържа подпалвачка на детска градина"}
{"url": "http://www.bnews.bg/article/247517-ekshumirat_tyaloto_na_franko_ot_mazvoleya_mu", "text": "\n Испанското правителство прие постановление, което позволява ексхумиране останките на Франциско Франко от неговия мавзолей. \r\n\r\n Решението взето днес беше обявено от вицепремиера на страната Кармен Калво, но постановлението ще трябва да бъде одобрено и от парламента. \r\n\r\n Честваме 40-ата годишнина на демократична Испания и един стабилен и зрял конституционен ред, а те са несъвместими със съществуването в мемориала на гроб, който продължава да слави личността на Франко, подчерта на пресконференция Калво. \r\n\r\n Четиридесет и три години след смъртта на испанския диктатор Франциско Франко, правителството на премиера Педро Санчес от Социалистическата партия (ПСОЕ) започна сложния процес на ексхумиране на останките му от паметника на Долината на падналите, пише \"Ел Паис\". \r\n\r\n Семейството на Франко ще има две седмици, за да поеме отговорността за останките на бившия диктатор, а ако не успеят да го направят, испанското правителство ще избере \"достойно и уважително\" място за него да бъдете отново погребан. \r\n \n\t\t\t\t\t\t", "date": "2018.08.24", "title": "Ексхумират тялото на Франко от мазволея му"}
{"url": "http://www.bnews.bg/article/247484-mashina_azis_kato_arnold_shvartseneger", "text": "\n Машина, батка, Шварценегер - викайте му както искате, Азис е толкова здрав и силен, че може да носи всички епитети и прякори. \r\n\r\n Вдига сто тона от лежанка и кляка с чудовищна щанга. Младите фенове на чалгата няма да познаят кой е този дебеличък ром в рокля и грим, ако си пуснат някой стар клип на Азис. \r\n\r\n Браво на спортиста! \r\n \n\t\t\t\t\t\t", "date": "2018.08.24", "title": "МАШИНА! Азис като Арнолд Шварценегер"}
{"url": "http://www.bnews.bg/article/247518-barekov_vreme_e_tsaryat_da_si_pribere_veresiite_neblagodarnitsite_koito_napravi_milioneri_mu_vzeha_i_pokriva_nad_glavata", "text": "\n БиНюз се натъкна на унищожителен коментар на евродепутата Николай Бареков по повод нашумелия проблем с двореца \"Врана\", който съдът определи като собственост на държавата, а не на бившия премиер Симеон Сакскобургготски. \r\n\r\n Ето какво пише Бареков в личния си Фейсбук профил: \r\n\r\n \r\n\r\n \"Време е Царят да си прибере вересиите. Като лидер на НДСВ той докара и направи десетки калинки милионери, а неколцина от тях и милиардери....Същите за благодарност по български му взеха и покрива над главата. Поради това е редно да се замислим: Кой честен българин, реализирал се в белия свят, ще си остави живота и професията на Запад и ще се върне да ни “оправи” само срещу 1000 евро заплата като министър или депутат?? Или има други задни цели? Хайде да спрем да бъдем вечните глупаци на Балканите. Че следващият кандидат да превърне себе си в милиардер и да докара “българите от чужбина” да ни оправят вече хлопа на вратата, нищо, че сега ваканцува.\" \r\n\r\n   \r\n \n\t\t\t\t\t\t", "date": "2018.08.24", "title": "Бареков: Време е Царят да си прибере вересиите! Неблагодарниците, които направи милионери, му взеха и покрива над главата!"}
{"url": "http://www.bnews.bg/article/247525-politolog_premierat_se_izmakva_predsrochno_ot_upravlenieto_s_opravdanieto_patriotite", "text": "\n Премиерът се опитва да се измъкне предсрочно от управлението преди да е дошло време за цялостен отчет, разпадът на малката патриотична коалиция е добро оправдание за това. Това каза пред Фокус политологът проф. Александър Маринов. \r\n\r\n Според него износването във властта е факт отдавна, но е необходима цялостна промяна в управленския модел. \r\n\r\n \"Сегашните проблеми са резултат от дълго трупане на грешки и отказът те да бъдат поправени. Именно лятото е момент, в който трябва да се осмисли това, което се е случило през предишния активен политически, управленски сезон. Това не се случва и се показва, че у нас- не само през лятото, но и през четирите годишни времена, няма никаква готовност, няма желание да се прави сериозен критичен и самокритичен анализ на проблемите, които възникват и действията, които са предприети за тяхното решаване\", обясни той. \r\n\r\n Проф. Маринов добави още, че държавата се намира в такъв етап, в който напрежението може да ескалира в голяма криза във всеки един момент. \r\n\r\n     \r\n \n\t\t\t\t\t\t", "date": "2018.08.24", "title": "Политолог: Премиерът се измъква предсрочно от управлението с оправданието \"патриотите\""}
{"url": "http://www.bnews.bg/article/247489-mona_ot_revolyutsiya_z_chaka_bebe", "text": "\n Актрисата Мона от „Революция Z” спазва правилото „таз година булка, догодина-люлка“. След като през 2017 година вдигна сватба с оператора Радослав Гочев, днес тя е в очакване на първото си дете. Новината обяви младото семейство в социалните мрежи и поздравленията не закъсняха. Наскоро Мона се вихри в кухнята в едно от повторенията на „Черешката на тортата“ и разказа колко силна връзка има с майка си. Затова и сега няма търпение самата тя да стане родител. Люси Дяковска, Мария Илиева и Диляна Попова бяха сред първите, които поздравиха бъдещите родители. “Чичо Сашо го чака да го дундурка”, написа в коментарите актьорът Александър Сано. Въпреки, че чака бебе, Мони снима нов уеб сериал, в който участва и Асен Блатечки. \r\n  \r\n \n\t\t\t\t\t\t", "date": "2018.08.24", "title": "Мона от „Революция Z” чака бебе "}
{"url": "http://www.bnews.bg/article/247529-mnogo_mu_pari_pod_krakata_borisov_izdarpa_ushite_na_kmeta_na_tsarevo_za_silistar", "text": "\n Кой ако не Бойко Борисов да разпореди на кмета на Царево Георги Лапчев (ГЕРБ) да задържи и да не изпълнява решението на Общински съвет - Царево по казуса \"Силистар\". Часове след като пореднят скандал се разрази у нас. \r\n\r\n Борисов възложли на кмета на Царево да не изпълнява решението до пълното убеждаване на обществеността в правотата на това решение на Общински съвет - Царево. \r\n\r\n Кметът на Царево Георги Лапчев пък от своя страна ще даде пресконференция за представителите на медиите утре, 25 август 2018 г. , в 9.30 часа, на отбивката към плаж \"Силистар\". \r\n\r\n Общинските съветници в Царево са дали одобрение за изработване на план за застрояване парцел от 22 169 кв. м в местността Силистар, съобщи \"Дневник\" като цитира деловодството на съвета. \r\n\r\n Предложението на кмета Георги Лапчев е да се изработи подробен устройствен план за поземлен имот на дружеството \"Ню Билдинг Естейтс\" ЕООД, който, според информация на сайта \"Бивол\", да му позволи да го застрои с вилни сгради. \r\n\r\n Това беше последната 24 точка в дневния ред на общинския съвет днес. В съвета влизат 13 съветници, като предложението на Лапчев е получило подкрепа от деветима от тях, от които 8 са от партия ГЕРБ. Трима са гласували против - двама съветници на БСП и един от обединение \"Народен съюз\" (Демократическата партия и Български земеделски народен съюз). \r\n\r\n Решението противоречи на Закона за черноморското крайбрежие, защото община Царево все още не е приела Общ устройствен план, като това не позволява одобряването на частични подробни устройствени планове, коментира в четвъртък пред \"Дневник\" Тома Белев от Асоциацията на парковете в България. \r\n\r\n \r\n\r\n Коалицията напомня, че имотът се намира в природен парк \"Странджа\", който е и част от европейската екологична мрежа \"Натура 2000\". Имотът не е бил планиран за застрояване от териториално-устройствения план (ТУП) на община Царево от 1998 г. и от незаконно приетия общ устройствен план (ОУП) на община Царево от 2008 г., чието действие в момента е спряно, докато се изчаква актуализацията му спрямо българското и европейско законодателство, пишат природозащитниците. \r\n\r\n Съгласно последния предложен вариант на ОУП от 2018 г., в района на Силистар не се предвижда никакво вилно строителство, се казва в становището на екокоалицията. Имотите са като новопредвидени в зона Ок - к - 8 Зона за къмпинги, каравани, бунгала и палатки. Но дори този неодобрен ОУП не е минал екологична оценка и оценка за съвместимост с целите на \"Натура 2000\", отбелязват природозащитниците. \r\n\r\n Друг техен аргумент е, че инвестиционният проект нарушава наредба на Министерството на регионалното развитие (МРРБ) да не се одобряват подробни устройствени планове (ПУП) на парче преди приемането на общ устройствен план. \r\n\r\n   \r\n \n\t\t\t\t\t\t", "date": "2018.08.24", "title": "Много му пари под краката: Борисов издърпа ушите на кмета на Царево за \"Силистар\""}
{"url": "http://www.bnews.bg/article/247532-tramp_skochi_na_sotsialnite_mrezhi_nalagat_tsenzura", "text": "\n Американският президент Доналд Тръмп обвини социалните мрежии в цензура, тъй като те затварят устата на милиони хора. \r\n\r\n Тръмп не спомена конкретни компании. Във вторник Фейсбук, Туитър и Алфабет свалиха стотици профили, свързани с предполагаема иранска пропаганда, а Фейсбук премахна и профили на втора кампания, за която каза, че е свързана с Русия. \r\n\r\n \"Гигантите сред социалните медии заглушават милиони хора. Не трябва да го вършат, дори ако това означава, че трябва да продължим да чуваме фалшиви новини като Си Ен Ен, чийто рейтинг сериозно пострада. Хората трябва да проумяват кое е истинско и кое не, без цензура!\" заяви Тръмп, предаде Фрогнюз. \r\n \n\t\t\t\t\t\t", "date": "2018.08.24", "title": "Тръмп скочи на социалните мрежи: Налагат цензура!"}
{"url": "http://www.bnews.bg/article/247498-chepelare_si_iskat_prokuraturata_2_chasa_patyat_smolyan_plovdiv_be_zatvoren", "text": "\n Около 70 жители на Чепеларе блокираха движението по главен път Смолян – Пловдив в знак на протест срещу закриването на Районна прокуратура в града, съобщи Иванка Сивенова от Инициативния комитет за защита на човешките, гражданските и съюзни права на гражданите на град Чепеларе. \r\n\r\n Протестът започна в 11.00 часа, като на всеки кръгъл час движението се спираше за по 20 минути. Според Сивенова днешният протест е провокиран от решението на пленума на Висшия съдебен съвет за закриване на Районна прокуратура – Чепеларе и разкриване на нейно място на териториално отделение, което съгласно разпространената информация ще има същите правомощия каквито и самата Районна прокуратура. \r\n\r\n Тя допълни, че протестиращите се движат по пешеходната пътека, за да не позволят на автомобилите да преминат по пътя. Образуват се доста дълги опашки от изчакващи автомобили, но няма ескалиране на напрежението. Протестът се охранява от полиция, а протестиращите раздават на шофьорите на автомобили листовки, в които обясняват причината за 2-часовия протест. \r\n\r\n И кметът на Чепеларе Славка Чакърова се обяви в подкрепа на съгражданите си, които протестират за запазване на Районната прокуратура в града. \r\n\r\n \"С жителите на общината вървим ръка за ръка и подкрепям техните притеснения. Аз също се притеснявам в качеството ми на кмет, защото това е една услуга, която се ползва в момента\", каза тя. \r\n\r\n \"Притесненията са от различно естество. Първо, според нас не са спазени изискванията на Европейската комисия преди да се пристъпи към такава мярка закриване на Районна прокуратура да има проведено проучване, обществено обсъждане и консултации със заинтересованите страни\", посочи кметът пред \"Фокус\". \r\n\r\n \"Заедно с инициативния комитет поискахме срещи с прокурорската колегия и министър Цецка Цачева, като получихме само писмо, в което се обяснява, че няма място за притеснение. \r\n\r\n Представители на инициативния комитет проведоха няколко срещи с народните представители от област Смолян и те ги уведомили, че все още тази тема не е обсъждана в Народното събрание, но ще ги държат в течение. Всички тези притеснения накараха хората да предприемат протестни действия в Чепеларе и Хвойна“, обясни Чакърова. \r\n\r\n Тя отбеляза, че закриването на прокуратурата в Чепеларе би се отразило отрицателно и демографски, и икономически. Според Чакърова жителите на общината се опасяват от бъдещи действия – закриване на Районното управление на полицията или Районния съд. \r\n\r\n \"Как така национален курорт от международно ниво ще бъде без съд, полиция и прокуратура – нямам обяснение на това! Преди нова година искаха да закрият пожарната на Пампорово. Разбирам изискванията на Европейската комисия, че трябва да има реформи, че трябва да има оптимизиране на структурите в съдебната система, но като се правят такива реформи не би ли следвало да се обследват всички положителни и негативни ефекти от това“, посочи Чакърова. \r\n\r\n Тя допълни, че предстои отваряне на границата с Гърция през Рудозем, очаква се повишаване на потока от туристи и в Чепеларе, и в Рудозем и Мадан. \r\n\r\n Чакърова подчерта, че към настоящия момент в община Чепеларе е спокойно и няма опасност от жестоки престъпления, но всичко това е резултат от съвместните усилия както на Общината, така и на полиция и на жителите на общината. \r\n\r\n \"Това обаче не означава, че трябва да се лишим от Районната прокуратура. Ако се случи престъпление в курорта, къде ще отидат тези преписки, при кой прокурор, откъде ще бъде пренасочено. Ние рискуваме да влошим качеството на обслужване на хората, които идват на гости в община Чепеларе“, каза още Чакърова, предаде Канал 3. \r\n \n\t\t\t\t\t\t", "date": "2018.08.24", "title": "Чепеларе си искат прокуратурата, 2 часа пътят Смолян - Пловдив бе затворен"}
{"url": "http://www.bnews.bg/article/247500-detskiyat_radiohor_pobedi_lyubimiyat_im_dirigent_ostava", "text": "\n Напрежението в Детския радиохор на БНР бе туширано след среща ръководството на радиото и родители на хористите, организирана от Съвета за електронни медии (СЕМ). \r\n\r\n Така децата ще продължат да пеят под ръководството на любимия си диригент маестра Венеция Караманова. Отстраняването ѝ от хора предизвика недоволството на хористите и техните родители и те започнаха протести с искане Караманова да бъде възстановена като диригент. \r\n\r\n На срещата в СЕМ директорът на БНР Александър Велев се ангажира да бъде изготвена стратегия за развитието на Радиохора. Формацията минава на подчинението на генералния директор, а не на Музикалната къща, както беше досега. \r\n\r\n \"Аз смятам, че човек, когато минава през такива неща, трябва да излезе по-силен и по-мъдър и би следвало да извадим поуки от цялата ситуация. Много се радвам, че и госпожа Караманова, и госпожа Димитрова са тука и надявам се и за в бъдеще да бъдат така – от лявата ни и от дясната ни страна, за да можем да работим заедно за благото на хора. Това, което взехме като решение и вчера и Управителният съвет подкрепи това решение, е да продължим да работим заедно, по нов начин. Най-важното за мен е спокойствието на децата и другото е сигурността на децата\", каза генералният директор, цитиран от БНР. \r\n\r\n Досегашният ръководител Венеция Караманова ще продължи да работи с хористите като главен диригент, докато децата изградят отношения на доверие и сплотеност с новия диригент Теодора Димитрова, предаде Офнюз. \r\n \n\t\t\t\t\t\t", "date": "2018.08.24", "title": "Детският радиохор победи - любимият им диригент остава "}
{"url": "http://www.bnews.bg/article/247501-za_patuvashtite_do_holandiya_stachka_na_letishte_shiphol_a_posle", "text": "\n Персоналът по сигурността на летището \"Схипхол\" в Амстердам ще преустанови работата на 4 септември за 24 часа, като част от кампанията си за по- високи заплати и по-добри условия на работа. \r\nВъзможно е служителите по сигурността и на други летища в Нидерландия също да стачкуват, но синдикатите ще информират за това на следващ етап. \r\nБългарското Външно министерство препоръчва на българските граждани да не планират полети от и до летище \"Схипхол\" на 4 септември т.г. и да се търсят други възможности за пътуване от и към Нидерландия. \r\nПрепоръчително е българските граждани, имащи резервации за тази дата, да се свържат със съответната авиокомпания, за да се информират за актуалната ситуация и за алтернативни възможности, в случай че стачката не бъде отменена. \r\n \n\t\t\t\t\t\t", "date": "2018.08.24", "title": "За пътуващите до Холандия - стачка на летище \"Схипхол\", а после..."}
{"url": "http://www.bnews.bg/article/247503-veneta_sprya_antidepresantite_otkakto_e_bez_mazh", "text": "\n Венета Райкова хвърлила в коша антидепресантите, които приемала през последните няколко години. Водещата на „Папараци“ вече не се нуждаела от хапчета, за да се чувства емоционално добре, и сама прекратила терапията си, писа „Ретро“. \r\n\r\n Повратният за нея момент дошъл по време на морската почивка в Златни пясъци, където тя отмаряше в един от най-скъпите хотели по родното Черноморие в компанията на сина си Патрик. \r\n\r\n По средата на ваканцията си самата Венета написа: „И точно сега успях да се сбогувам с всичко старо! Започвам живота си на чисто! Пречистена и преродена!“. \r\n \n\t\t\t\t\t\t", "date": "2018.08.24", "title": "Венета спря антидепресантите откакто е без мъж"}
{"url": "http://www.bnews.bg/article/247494-kray_na_mitovete_i_chasha_vino_na_den_ni_ubiva", "text": "\n Дори само чаша вино или бира дневно носи риск за здравето, показа мащабно изследване върху въздействието на алкохола, заради който почти 3 милиона души годишно умират в цял свят, предаде АФП, цитирана от БТА. \r\n\r\n Всеки трети почитател на алкохола умира заради здравословни проблеми, предизвикани от него. По-голямата част от жертвите на алкохола са мъже - 6,8 процента, при 2,2 процента за жените. \r\n\r\n Изследването, публикувано в медицинското сп. \"Лансет\", оценява нивата на консумация на алкохол и техния ефект върху здравето в 195 държави от 1990 г. до 2016 г. Алкохолът е причина за смъртта на 2,8 милиона души през 2016 г. Той е на седмо място сред рисковите фактори, водещи до преждевременна смърт и инвалидност в света и главна причина за смърт в групата от 15 до 49 години (пътни произшествия, самоубийства, туберкулоза). В тази възрастова група всяка десета смърт е заради алкохол. \r\n\r\n Ежедневната чаша алкохол за една година увеличава с 0,5 процента риска от развиване на едно от 23-те заболявания, свързани с него - рак, сърдечносъдови болести, цироза, инфаркт и др., в сравнение с въздържателите. Това съответства на 100 000 смъртни случая повече в света, уточни д-р Емануела Гакиду от Института по метрология и оценка на здравето към Вашингтонския университет. \r\n\r\n \"Идеята, че една-две чаши алкохол дневно са полезни, е само мит\", подчерта тя - \"Само нулевата консумация на алкохол намалява риска от болести\". \r\n\r\n Най-много алкохол ежедневно пият мъжете в Румъния, Португалия и Люксембург. При жените начело са Украйна, Андора и Люксембург. \r\n\r\n \"Като се има предвид удоволствието, което носи умерената консумация на алкохол, да твърдиш, че няма безопасно ниво, не изглежда добър аргумент в полза на въздържанието\" - каза Дейвид Спигълхолтър, професор по оценка на рисковете в Кембриджският университет. Карането на автомобил също не е 100 процента безопасно, но \"правителството не препоръчва на хората да избягват шофирането\", пошегува се той. \r\n \n\t\t\t\t\t\t", "date": "2018.08.24", "title": "Край на митовете: И чаша вино на ден ни убива! "}
{"url": "http://www.bnews.bg/article/247499-karadashki_sin_ili_mebeli_aron_zastava_na_sad_za_iznudvane", "text": "\n Свидетелят К. Г. и обвиняемият Росен Карадашки се познавали. Те били във влошени отношения помежду си. Г. бил подал няколко жалби до прокуратурата, в които сигнализирал за извършени престъпления от Карадашки. Във връзка с част от подадените жалби били образувани наказателни производства. По някои от образуваните производства Карадашки бил привлечен в качеството на обвиняем. Поради тази причина обвиняемият започнал да се държи агресивно и често отправял различни заплахи към свидетеля и неговите близки. Впоследствие деецът решил да изнуди свидетеля да му предаде сумата от 20 000 лв., както и да го принуди да оттегли подадените сигнали до прокуратурата. За целта, още през месец май 2016 г., той тайно изготвил видеозапис на среща проведена между тях двамата. Карадашки считал, че записът съдържал позорящи Г. обстоятелства, които ако бъдели разгласени, щели да доведат до неблагоприятни последици за Г. \r\n\r\n На 13.11.2016 г., около 17.00 часа, Г. се намирал в гр. София, на ул. „Тарас Шевченко“,в близост до аптека „Ремедиум“. В това време до него се приближил обвиняемият, койтозапочнал да крещи и да го заплашва.  Заявил му, че е изготвил запис на срещата им, състояла се през м. май, като поискал от него да „оттегли делата до вторник 15.11.2016 г.“ Карадашки казал на пострадалия, че за да не предаде записа на една от националните телевизии, Г. следва„да приготви сумата от 20 000 лв.“. Карадашки заплашил Г., че в противен случай, „ще го изкара рекетьор“ и „ще го опозори в национален ефир“. След като чул тези думи на Карадашки, Г. се притеснил и си тръгнал. Няколко дни по-късно депозирал сигнал до прокуратурата, в който описал действията на обвиняемия, акто по случая е образувано досъдебно производство. \r\n\r\n В хода на разследването на Карадашки е повдигнато обвинение за извършено от него престъпление по чл. 213а, ал. 1 НК. \r\n\r\n Разследването е приключило, като на 23.08.2018 г. е внесен обвинителен акт срещу Карадашки за описаните по-горе деяния. \r\n\r\n Предстои делото да бъде насрочено за разглеждане в Софийски районен съд.  \r\n\r\n Си \r\n \n\t\t\t\t\t\t", "date": "2018.08.24", "title": "Карадашки син, или мебели \"Арон\", застава на съд за изнудване"}
{"url": "http://www.bnews.bg/article/247524-kim_kardashiyan_se_gotvi_za_chetvarto_dete", "text": "\n Заговори се, че Ким Кардашиян и Кание Уест се готвят да станат отново родители. Източник, близък до двойката сподели: „Кание и Ким имат последен ембрион – момче. Съвсем скоро те ще го дадат на сурогатна майка“. От Е! се свързали с Ким, за да разберат истината. \r\n“Не знам, честно. Смятам, че за това... но нищо от прочетеното в медиите не е истина. За всичко ще говоря в семейното ни шоу. Следващата седмица започваме да снимаме 16-и сезон, затова, ако нещо се случи, то вие обезателно ще разберете“, заинтригувала се реалити звездата. \r\nАко Ким и Кание се решат за четвърто дете, то то отново ще е от сурогатна майка. Това е така, защото Ким имаше проблеми със здравето, които не й позволяват да роди по естествен път. \r\n \n\t\t\t\t\t\t", "date": "2018.08.24", "title": "Ким Кардашиян се готви за четвърто дете?"}
{"url": "http://www.bnews.bg/article/247502-organizatsiya_za_chudo_i_prikaz_v_26_uchilishta_i_detski_gradini_remontite_prodalzhavat_i_prez_uchebnata_godina", "text": "\n В 26 училища и детски градини в столицата ремонтите ще продължат и през учебната година. Това каза кметът на София Йорданка Фандъкова при проверка на ремонтните дейности на Трето СУ \"Марин Дринов\" в район \"Илинден\". В училището с профил по изобразително изкуство през тази година ще има 21 първокласници и общо 230 ученици от първи до 12 клас, които ще учат, докато се извършват част от строителните работи. \r\n\r\n Учебните заведения са 15 училища и 11 детски градини, които се намират в районите \"Илинден\", \"Красна поляна\", \"Надежда\" и \"Връбница\", са включени в проект, финансиран от Оперативна програма \"Региони в растеж\". \r\n\r\n  В 17 от тях ремонтите вече са започнали, в останалите девет учебни заведения в момента се извършват процедурите по избор на изпълнители. Инвестицията е над 60 млн. лв. като голямата част от средствата са от оперативната програма и има допълващо финансиране от бюджета на Столичната община. \r\n\r\n За първи път в София се правят такива цялостни ремонти, каза Фандъкова и допълни, че четирите столични района ще получат следващата година изцяло нова образователна среда с нови училища и детски градини. Кметът обясни, че проектите изискват цяла година работа, така че ремонтите ще продължат и след началото на учебната година. Трябва да се направи такава организация, че децата да могат да учат едновременно със строителните дейности, поясни Фандъкова. \r\n\r\n Отделно от тези ремонти в други 22 училища и градини текат т. нар. летни ремонти, които трябва да приключат до 17 септември. За тях от приватизационния фонд са отделени 2 млн. лв. \r\n\r\n Вече се правят огледи на инфраструктурата около училищата и детските градини във връзка с началото на учебната година - както на състоянието на уличната мрежа, така и на безопасността, каза още Фандъкова. \r\n\r\n Очаква се първокласниците в столицата да са около 11 000 деца, каза Мария Минчева, директор на дирекция \"Образование\" в Столичната община. Тя посочи, че ще работят активно през следващите седмици, за да се изгради организацията на учебния процес в заведенията, където ще има ремонти. В детските градини, в които ще продължи строителството, поемаме ангажимента да уведомим родителите къде ще бъдат пренасочени децата, посочи още Минчева, информира БТВ. \r\n \n\t\t\t\t\t\t", "date": "2018.08.24", "title": "Организация за чудо и приказ  - в 26 училища и детски градини ремонтите продължават и през учебната година"}
{"url": "http://www.bnews.bg/article/247507-ogromen_skandal_balgarskiyat_klon_na_olimpik_ne_e_vnasyal_vnoski_v_garantsionniya_fond_v_kipar", "text": "\n Българският клон на кипърската застрахователна компания „Олимпик” не е правил вноски върху застрахователните полици в България в гаранционния фонд в Кипър, заяви в интервю за БНР Акис Папахристодулу, генерален мениджър на Кипърския фонд за автомобилно застраховане (кипърския гаранционен фонд). \r\n\r\n Кипърският гаранционен фонд ще изпълни всички свои задължения след прекратяването на дейността на ”Олимпик” и сключените от нея застрахователни договори. Тези негови задължения произтичат от кипърските закони и международните споразумения, по които той е страна. Фондът има подписани двустранни споразумения с гаранционните фондове на много европейски страни, включително и България, посочи неговият генерален менидижър Акис Папахристодулу пред БНР. \r\n\"Фондът има задължение само да компенсира потърпевшите при пътни злополуки, но няма задължения относно възстановяването на суми по прекратените застрахователни полици\", уточни той. \r\nКипърският гаранционен фонд се финансира с 5% такса върху застрахователните премии за автомобилна застраховка и негови членове са всички застрахователни компании, които попадат в обхвата на разпоредбите на Закона за застрахователния бизнес и които сключват сделки за застраховане на моторни превозни средства в Кипър. \r\n„Ние получаваме вноски само от автомобили, застраховани в Кипър, автомобили с кипърски номера. Аз вярвам, че българският Гаранционен фонд трябва да е събирал вноски от българските автомобили, от застрахователните компании в България, но питайте тях, защото всяка страна си има различни правила”, подчерта генералният мениджър на фонда.  \r\nНа въпрос дали българският клон на „Олимпик”, като част от регистрираната в Кипър компания, е привеждал вноски за сключените от него застраховки в кипърския гаранционен фонд, г-н Папахристодулу отговори:  \r\n„Аз ви казвам - българският клон не е плащал вноски в кипърския гаранционен фонд. Това е ясно”. \r\n \n\t\t\t\t\t\t", "date": "2018.08.24", "title": "Огромен СКАНДАЛ: Българският клон на \"Олимпик\" не е внасял вноски в Гаранционния фонд в Кипър!"}
{"url": "http://www.bnews.bg/article/247531-gerb_meryat_kravnoto_bezplatno_sled_kato_srinaha_kakvoto_mozhaha_v_darzhavata_snimki", "text": "\n Безплатно измерване на кръвното налягане в централата на ГЕРБ-Добрич. \r\n\r\n След като сринаха де що регистри има в държавата, след като срутиха държавата от крадене, мерят безплатно кръвното. \r\n\r\n Afera.bg \r\n\r\n \r\n \n\t\t\t\t\t\t", "date": "2018.08.24", "title": "ГЕРБ мерят кръвното безплатно, след като сринаха каквото можаха в държавата (СНИМКИ)"}
{"url": "http://www.bnews.bg/article/247534-novata_naredba_za_telk_otiva_na_sad", "text": "\n Новата наредба за медицинската експертиза отива на съд. Пациенти ще обжалват промените в ТЕЛК с аргумента, че ги ощетяват и оставят без социални добавки. \r\n\r\n От началото на месеца процентът на намалена работоспособност вече не се определя от всички заболявания на пациента. В момента той зависи най-вече от основната диагноза. \r\n\r\n Пациенти се тревожат, че новата методика ще намали пенсиите им. Една от тях – Павлина Григорова, смята още в понеделник да внесе жалба в здравното министерство, а след това – и в съда.   \r\n\r\n В готовност да атакуват наредбата за медицинската експертиза е и Центърът за защита правата в здравеопазването. \r\n\r\n Новите правила тревожат и националнопредставените организации. Против промените са и протестиращите майки, които настояват за радикална реформа. \r\n\r\n От здравното министерство уточняват, че не може да се говори за масово намалени проценти. Допълват още, че след шест месеца ще е ясно какъв е ефектът от промените и, ако се наложи, ще бъдат предприети действия, съобщи Нова тв. \r\n \n\t\t\t\t\t\t", "date": "2018.08.24", "title": "Новата наредба за ТЕЛК отива на съд"}
{"url": "http://www.bnews.bg/article/247528-blagoroden_zhest_rusenski_lekari_doplatiha_tazobedrena_stava_i_spasiha_patsientka", "text": "\n Лекари от Русе доплатиха за скъпа тазобедрена става на социално слаба възрастна жена. За 86-годишната Йорданка Тричкова нелепият инцидент, при който пада чупи крака си, е истинско нещастие. Не само защото се грижи сама за 63-годишния си син-инвалид, а и защото няма пари за подмяна на тазобедрената става. Двамата разчитат само на пенсиите си. \r\n\r\n \"Аз бях много уплашена. Още повече, че състоянието ми е много трудно... Събраха се лекарите, направиха снимки, видяха, че костта е счупена, трябва операция. Почна проблемът, защото е много скъпа, над 1000 лв.\", разказва пред ТВ Европа Йорданка Тричкова. \r\n\r\n Лекарите от клиниката по ортопедия решават да помогнат и да съберат сами парите. \"По тоя начин да й спасим живота, и косвен смисъл, да подпомогнем, дори и живота да спасим на нейния син, който е напълно безпомощен и напълно зависим от нея, който е на 63 години. Аз считам, че и на други места биха постъпили като нас\", коментира от своя страна проф. Пенчо Косев, началник на клиника по ортопедия. \r\n\r\n Отношение взима и доц. Севдалин Ангелов: \"Колегите решихме и да й дадем една сума, защото тя се връща вкъщи и няма нито един лев. Отделно със съдействието на социалния работник й изготвяме документи за комисията за социално подпомагане към общината.\" \r\n\r\n След успешната операция Йорданка вече е в отделението за рехабилитация и дори се придвижва с проходилка. \"Тук са много внимателни, много добри, много млади и хубави момичета, които ми помагат полека да се придвижвам вече\", благодари Йорданка Тричкова. \r\n\r\n Докато е болницата, лекарите са се погрижили и за сина й. Със съдействието на общината и съюза на слепите той е настанен в социално заведение, където чака изписването на майка си. \r\n \n\t\t\t\t\t\t", "date": "2018.08.24", "title": "Благороден жест: Русенски лекари доплатиха тазобедрена става и спасиха пациентка"}
{"url": "http://www.bnews.bg/article/247492-italiya_zaplashi_bryuksel_sas_spirane_na_parite_za_es", "text": "\n Вицепремиерът на Италия Луиджи ди Майо заяви, че страната му ще бъде \"неотстъпчива\" на организираната от Европейската комисия среща в Брюксел за разпределението на мигранти, които са държани на кораб на бреговата охрана в Сицилия, информира \"Ройтерс\". \r\n\r\n Отстъпките не работят, неотстъпчивостта ще бъде да спрем парите за ЕС, ако не ни послушат, предупреди той пред италианска телевизия. \r\n\r\n Вчера Ди Майо за първи път отправи заплаха, че партия Движение \"Пет звезди\" ще гласува за прекратяване на финансирането за Европейския съюз през следващата година. \r\n\r\n Днес дузина страни членки ще проведат извънредна среща заради проблемите с миграцията. \r\n \n\t\t\t\t\t\t", "date": "2018.08.24", "title": "Италия заплаши Брюксел със спиране на парите за ЕС"}
{"url": "http://www.bnews.bg/article/247491-7_1_po_rihter_udari_peru", "text": "\n Земетресение с магнитуд 7,1 по Рихтер разтърси югоизточната част на Перу на границата с Бразилия, съобщава Европейско-средиземноморският сеизмологичен център. \r\n\r\n Епицентърът на труса бил на 133 км западно от град Иберия, на дълбочина 612 км. \r\n\r\n Към момента няма данни за жертви и разрушения. \r\n \n\t\t\t\t\t\t", "date": "2018.08.24", "title": "7,1 по Рихтер удари Перу"}
{"url": "http://www.bnews.bg/article/247495-tragediite_prodalzhavat_chetiri_koli_se_sblaskaha_v_tunela_zheleznitsa", "text": "\n Четири леки автомобила се удариха един в друг при верижна катастрофа в тунел \"Железница\" на път Е-79 в участъка между Благоевград и Симитли, съобщава БГНЕС. \r\n\r\n При инцидента няма пострадали. \r\n\r\n Два от катастрофиралите автомобили са с румънска регистрация. \r\n\r\n Инцидентът затрудни за часове трафика в района. \r\n \n\t\t\t\t\t\t", "date": "2018.08.24", "title": "ТРАГЕДИИТЕ ПРОДЪЛЖАВАТ! Четири коли се сблъскаха в тунела \"Железница\""}
{"url": "http://www.bnews.bg/article/247473-veneta_raykova_i_bivshata_na_krisko_si_spretnaha_yaka_gavra_na_negov_grab", "text": "\n Телевизионната водеща Венета Райкова се изгаври с рапъра Криско в последния си роман. \r\n\r\n Скандалната блондинка е променила името на изпълнителя на Писко и разказва как е имал гадже плеймейтка Капчица. Припомняме, че преди Цвети Криско бе интимен с Ася Капчикова. В няколко реда Райкова разказва как певецът е стиснат и не дава и стотинка на гаджетата си. За да не остане незабелязано написаното, самата Капчикова качи частта от книгата в личния си профил в социалната мрежа Инстаграм като стори, където десетки хора видяха гаврата със звездата на рап музиката у нас. \r\n  \r\nЗа момента Криско по никакъв начин не отговаря на откритите нападки на Венета и бившата си. За никого обаче не е тайна, че певецът наистина е стиснат и не пръска пари по жените си, а предпочита да ги инвестира в нови песни и проекти, пише в. \"Телеграф\". \r\n \n\t\t\t\t\t\t", "date": "2018.08.24", "title": "Венета Райкова и бившата на Криско си спретнаха яка гавра на негов гръб"}
{"url": "http://www.bnews.bg/article/247504-ninova_prodalzhi_da_nastoyava_prokurorska_raka_da_pogali_kato_papite_glavata_borisov", "text": "\n Вчера  заради избитите животни в Странджа. Чисти като сълзи,те реципрочно отговориха с пресконференция, на която заявиха, че  защото са си свършили работата. \r\n\r\n Днес Нинова продължи във Фейсбук: \r\n\r\n \"Вчера беше интересен ден. Само намек за прокурорско погалване по главата на вожда възпламени до такава степен шайката, че забравиха какво казва един от тях през 2013 г.: \"Дойде време да платим сметката за цирка, който ни осигури Бойко Борисов.Все по-често ще се сещаме за \"Буда\" и ще осъзнаваме, че страната ни се управлява от второразреден бандит. Борисов трябва да лежи в затвора\". Ето за тези метаморфози, безпринципност, интереси, пари, власт и цинизъм на прехода ви предлагаме разговор и воля да ги спрем във \"Визия за България\". За 29 години този преход създаде политико-олигархичната прослойка от всички партии, за която няма значение кой е на власт, важно е да си на хранилката. Що се отнася до успехите на Борисов и нашата \"завист\", да ви кажа, то си е за \"завиждане\". Изисква се огромен талант, за да успееш за десет дни да сринеш търговския регистър и да блокираш икономическия живот в страната, да ти фалира клон на застрахователно дружество и да ограбиш 250 000 души, френската лаборатория да ти каже, че няма чума, след като си избил животните на хората, и да обявиш,че през октомври ще вдигнеш цената на газа с 15 процента. Талантлив премиер, как да не му завидиш. Насреща му да тичаш, не можеш да го стигнеш...\" \r\n \n\t\t\t\t\t\t", "date": "2018.08.24", "title": "Нинова продължи да настоява прокурорска ръка да погали като папите главата Борисов"}
{"url": "http://www.bnews.bg/article/247490-ryanair_vavezhda_taksa_za_rachen_bagazh", "text": "\n Нискотарифният авиопревозвач „Ryanair” слага край на практиката, която позволява на пътниците да качат на борда до 10 килограма ръчен багаж, съобщава „Ройтерс”.  От ноември те ще трябва да се заплащат, като таксата за услугата ще бъде между 6 и 10 евро.  \r\n\r\n Според новите правила пътниците ще имат право да носят само „малка чанта за лични нужди\", която да се поставя под седалката. \r\n\r\n За багажите до 10 кг ще трябва се плащат 6 до 8 евро, за да бъдат качени на борда и превозени в багажното отделение над седалките или между 8 до 10 евро, за да бъдат бъдат чекирани. \r\n\r\n От авиокомпанията обясняват промяната с това, че полетите ѝ често се бавят, защото пътниците носят твърде много ръчен багаж.  \r\nКонкурентните „EasyJet”, „Wizzair” и „Norwegian Air Shuttle” в момента позволяват безплатно превозване на средноголям куфар с тегло до 10 кг за кратки полети.  \r\n\r\n От „Ryanair” коментираха, че не очакват промяната да донесе допълнителни приходи, тъй като чекирането на 10-килограмов багаж според новата система е значително по-евтино от сегашната цена за проверки на ръчен багаж. \r\n\r\n Авиопревозвачът увеличава и допустимия размер за всички видове куфари и чанти, които могат да бъдат качвани на борба на самолетите.  \r\n \n\t\t\t\t\t\t", "date": "2018.08.24", "title": "„Ryanair” въвежда такса за ръчен багаж"}
{"url": "http://www.bnews.bg/article/247496-udalzhiha_prisadata_na_bivshiya_prezident_na_yuzhna_koreya_pak_gan_he", "text": "\n Южнокорейски апелативен съд удължи с още една година присъдата на бившия президент Пак Гън-хе за корупция и злоупотреба с власт, информира АФП. \r\n\r\n Решението на Върховния съд в Сеул означава, че бившият държавен глава ще лежи в затвора 25 г. \r\n\r\n Пак беше осъдена през април за получаване или искане на повече от 20 милиона долара от конгломерати, споделяне на документи с държавни тайни, вкарване на лица в \"черен\" списък, които са критикували политиките й и уволняване на държавни служители, които са се противопоставяли на злоупотребите й с властта. \r\n\r\n Продължилият 10 месеца процес подчерта сенчестите връзки между големия бизнес и политиката в Южна Корея. Тогава Пак Гън-хе получи 24 г. затвор, но прокуратурата поиска 30 г. и обжалва решението. \r\n\r\n С днешното решение Пак Гън-хе също е задължена да плати глоба от 18 милиона долара. Тя не се яви в съда. \r\n\r\n Бившият президент получи 8 г. затвор по отделен случай. Тя беше призната за виновна по обвинения, че незаконно е получила пари от разузнаването. \r\n\r\n Наказанията се изтърпяват последователно, което означава, че ако не й бъде намалена присъдата, 66-годишната трябва да лежи до 100-годишна възраст. \r\n\r\n Тя е третият лидер на Южна Корея, който е осъден след напускане на поста. Чон Ду-хван и Ро Де-у бяха осъдени за измяна и корупция през 90-те г. на миналия век. Бившият президент Но Му-хен се самоуби през 2009 г., след като беше разпитван за корупция. \r\n \n\t\t\t\t\t\t", "date": "2018.08.24", "title": "Удължиха присъдата на бившия президент на Южна Корея Пак Гън-хе"}
{"url": "http://www.bnews.bg/article/247497-trima_varnenski_hitretsi_zastavat_pred_sada_za_neplateni_danatsi_i_tochene_na_dds", "text": "\n С обвинителен акт на Окръжната прокуратура във Варна на съд са предадени Красен Ж., Кирил Ж. и Теодор А.  Прокуратурата обвинява и тримата в избягване установяването и плащането на данъчни задължения в особено големи размери чрез подаване на неверни декларации в НАП и приспадане на ДДС при изкупуване на зърно. За всеки от подсъдимите укритите данъчни задължения са различни. \r\n\r\n За Кирил Ж. те са в размер на 826 577 лева, като престъплението по член 255 от НК е извършено два и повече пъти. За Красен Ж. дължимото към държавния бюджет е в размер на 281 909 лева, а за подсъдимият Теодор, който действал като пълномощник на фирмата на брат си в изкупуване на зърно – сумата е в размер на близо 104 000 лева.  \r\n\r\n И тримата подсъдими се занимавали с изкупуване на зърно от нерегистрирани по ДДС земеделски производители. Фирмата на брата на Теодор, на която той бил пълномощник, била сред доставчиците на зърно за един от най-големите  световни търговци на зърно в света. Малко преди зърновозите да влязат в пристанището за разтоварване, първоначално издадените товарителници били подменяни. В тях се вписвали различни пунктове за товарене и различни изпращачи на регистрирани по ДДС търговци с цел теглене на ДДС. \r\n\r\n Красен и Кирил ще отговарят пред съда и за изпиране на пари, придобити от престъпна дейност, а именно укрити данъчни задължения и неправомерно теглен ДДС. \r\n\r\n Сумите са теглени от две банки чрез подставени лица, а дружествата, чрез които се изкупувало зърно в престъпната схема, били регистрирани на наркозависими или психично болни хора, някой от които дори с наложени ограничителни мерки. \r\n\r\n Припомняме, че на 15 октомври 2012 год. на паркинга на ресторант „Старо село“ във Варна е спрян от полицейски служители автомобил „Фолксваген”. Освен водача в автомобила пътувал и подсъдимият Красен Ж. При претърсването на автомобила и обиска на подсъдимия Красен Ж. са намерени и иззети 575 425 лв., екземпляри от платежните нареждания за извършени същия ден банкови трансакции и разписки за извършени тегления в брой, печати и фактури на някои от използваните в схемата търговски дружества, номера на банкови сметки на търговски дружества, адреси и кодове за достъп до електронната поща на различни търговски дружества и др. Недалеч от този автомобил е задържан и втори - „Ауди А8“, в който пътувал свидетел по настоящото дело. В него са намерени и иззети 34 220 лв. в пачки със слепки на банка, в която били извършвани плащанията, тегленията и нарежданията на парите. \r\n\r\n Предстои делото срещу тримата подсъдими да бъде насрочено за разглеждане във Варненския окръжен съд. \r\n\r\n   \r\n \n\t\t\t\t\t\t", "date": "2018.08.24", "title": "Трима варненски хитреци застават пред съда за неплатени данъци и точене на ДДС"}
{"url": "http://www.bnews.bg/article/247475-grigor_sreshtu_vavrinka_v_parviya_krag_na_otkritoto_parvenstvo_na_sasht", "text": "\n Григор Димитров ще трябва да се справя с труден съперник още на старта на четвъртия за годината турнир от Големия шлем - Откритото първенство на САЩ. \r\n\r\n Жребият определи българинът да се изправи срещу 101-вия в световната ранглиста Стан Вавринка. \r\n\r\n Швейцарецът има 3 титли от Големия шлем в кариерата си, като през 2016 г. триумфира именно на US Open. Той обаче получи тежка контузия в коляното през 2017 г. и се смъкна доста надолу в подреждането. \r\n\r\n Григор, който е поставен под номер 8 в схемата на турнира, и Вавринка ще изиграят осми мач помежду си и втори за настоящия сезон. Българинът има 4 победи срещу 3 успеха за опонента му. Двамата играха за последно на \"Уимбълдън\", където Димитров допусна обрат и бе отстранен след оспорван двубой. \r\n\r\n Иначе българинът попадна във втората четвърт на схемата, където ще трябва да се бори за по-предно класиране с Милош Раонич (в трети кръг) и Джон Иснър (в четвърти кръг). При успех, той ще срещне Хуан Мартин дел Потро, който е водач в тази част. \r\n\r\n Димитров никога не е прескачал четвърти кръг на турнира, като през миналата година отпадна във втори след загуба от Андрей Рубльов. \r\n\r\n Шампионът от миналата година Рафаел Надал ще започне защитата на титлата си срещу Давид Ферер. \r\n\r\n Жребият определи на четвъртфинал евентуално отново да се осъществи сблъсък на корта между Новак Джокович и Роджър Федерер. Именно двамата решиха съдбата на титлата в Синсинати преди седмица, а краен победител стана сърбинът. \r\n \n\t\t\t\t\t\t", "date": "2018.08.24", "title": "Григор срещу Вавринка в първия кръг на Откритото първенство на САЩ"}
{"url": "http://www.bnews.bg/article/247478-parashutisti_ot_tsyal_svyat_idvat_u_nas_za_grandiozen_spektakal", "text": "\n Парашутисти от цял свят се събират край Монтана за грандиозен спектакъл. Поводът е 35-ото Световно първенство по парашутизъм. \r\n\r\n След близо 40 години небето над страната ни отново ще се изпълни със стотици парашутисти. Една от целите им ще е да кацнат върху монета от 20 стотинки. \r\n \n\t\t\t\t\t\t", "date": "2018.08.24", "title": "Парашутисти от цял свят идват у нас за грандиозен спектакъл"}
{"url": "http://www.bnews.bg/article/247481-krizata_s_turskata_lira_sriva_li_se_ikonomikata_na_yuzhnata_ni_sasedka", "text": "\n „Обстановката в Турция не е нормална. Очаква се, че до една година страната ще влезе в рецесия”. Това каза за \"Здравей, България\" Георги Димов, бивш консул в Одрин на фона на сложната ситуация в южната ни съседка. \r\n\r\n Вътрешнополитическото напрежение в страната вече започна да се отразява и на общественото мнение. Кадри на граждани, които палят долари и чупят айфони, обиколиха световните медии. Причина за вълненията е влошаването на отношенията между Тръмп и Ердоган. Започна война с митата, която доведе до срив на турската лира. \r\n\r\n Той припомни, че Турция беше определяна като „Китай в Европа” заради високите си темпове на развитие. \r\n\r\n В момента курсът на турската лира е над 6 за един долар. Това е ръст с около 75%”, допълни още Димов. \r\n\r\n Според него кризата няма да засегне Европа. Той съветва всички български граждани, които се намират в Турция да се въздържат от коментари по темата за състоянието на турската икономика. \r\n \n\t\t\t\t\t\t", "date": "2018.08.24", "title": "КРИЗАТА С ТУРСКАТА ЛИРА: Срива ли се икономиката на южната ни съседка?"}
{"url": "http://www.bnews.bg/article/247482-arheolozi_otkriha_moneti_ot_vremeto_na_tsar_ivan_aleksandar", "text": "\n Втората по големина група монети, която е открита в съкровището е съставена от Български сребърни аспри, отсечени от Цар Иван Александър.  \r\n\r\n Те попълват около 25 % от проверената част. \r\n\r\n Монетите са запазени добре, но тяхното качество е било влошено още при самото укриване. \r\n\r\n При съкровището \"Татарска плячка\" са открити най-малките по диаметър и грамаж български монети от този владетел. Те достигат до 0,6/0,5 г. \r\n\r\n Кризата във Второто българско царство се е усещала най-добре по техните разменни единици. \r\n\r\n \"В находката присъстват монети, отсичани след смъртта на Цар Иван Александър и то извън Търново\", твърдят археолозите. \r\n\r\n Друг интересен факт е наличието на макар и малко екземпляри на Видинския управляващ Йоан Срацимир. \r\n\r\n Монетите са общо 9, при тях се наблюдава този инфлационен ефект от намаляване на диаметъра и грамажа. \r\n\r\n Археолози откриха 8 златни венециански монети в съкровището край Калиакра. Те тежат 3,5 г и са с изключително висококачествено злато от 23,5 карата. \r\n\r\n Представени са 20 хиперперона - едни от последните златни имперски монети. \r\n\r\n Те са толкова орязани и с намалено златно съдържание, че биват трудно идентифицирани. \r\n\r\n Тези които са разчетени са на Йоан V и регент Ана Савойска, Йоан VI Кантакузин, Андроник II и Андроник III. \r\n\r\n След като окончателно спира отсичането на златни емисии, Византийският Константинопол преминава към сребърен стандарт. \r\n\r\n Най-едрият номинал става едра сребърна монета наричана от нас \"ставратон\". Находката от Калиакра съдържа няколко и от тези редки екземпляри. \r\n\r\n Присъстват и влашки монети с кирилски надписи и една татарска. \r\n\r\n Припомняме, преди няколко дни в крепостта Калиакра археолози откриха малко глинено гърне с богато съкровище. \r\n\r\n То съдържа общо 957 предмета, от които 873 сребърни и 28 златни монети, 11 апликации и катарами, 28 сребърни и бронзови копчета, 11 златни обеци, два пръстена, от които един златен и четири маниста от скъпоценни камъни и злато. \r\n\r\n Учените констатираха, че то не включва само сребърни османски монети, а и много български. \r\n \n\t\t\t\t\t\t", "date": "2018.08.24", "title": "Археолози откриха монети от времето на Цар Иван Александър "}
{"url": "http://www.bnews.bg/article/247483-cheren_petak_verizhna_katastrofa_s_lineyka_v_sofiya", "text": "\n Тежък пътен инцидент на столичното \"Околовръстно шосе\". Катастрофирали са няколко автомобила и линейка. Автомобилът на Спешна помощ е бил частен и по време на инцидента е превозвал пациент. Болният от линейката е прехвърлен в друга. \r\n\r\n Сигналът за инцидента е подаден около 10:46 часа. По информация на бТВ има двама леко пострадали. \r\n\r\n Според свидетели шофьорът на автомобила, който е предизвикал катастрофата, е бил неадекватен. По думите им на място не са му взети проби за алкохол и наркотиции. Той е с гръдна травма и в момента е транспортиран за преглед. \r\n\r\n Трафикът в района е затруднен. \r\n \n\t\t\t\t\t\t", "date": "2018.08.24", "title": "ЧЕРЕН ПЕТЪК! Верижна катастрофа с линейка в София"}
{"url": "http://www.bnews.bg/article/247456-tsveti_stoyanova_te_ne_mi_podadoha_raka", "text": "\n „Те не ми подадоха ръка, но ме накараха да разбера, че имам свои”. Така Цвети Стоянова лаконично обясни защо е прекратила някои от старите си приятелства. \r\n\r\n Две години след трагедията, при която едва не умря, гимнастичката е прекратила контактите с голяма част от старите си приятелки, пише „България днес”. \r\n\r\n Стоянова призна, че вече няма какво да си кажат и не поддържа контакти с тях. \r\n\r\n Както се оказа причината е по-сериозна–гимнастичката е разстроена от отношението им към нея. И в няколко интервюта дори е споменавала, че не ги е чувала след случилото се.     \r\n \n\t\t\t\t\t\t", "date": "2018.08.24", "title": "Цвети Стоянова: Те не ми подадоха ръка!"}
{"url": "http://www.bnews.bg/article/247485-ot_tsik_prouchvat_usloviyata_za_zakupuvane_na_12_500_ustroystva_za_mashinno_glasuvane", "text": "\n От Централната избирателна комисия (ЦИК) публикуваха покана за проучване за закупуване на не по-малко от 12 500 специализирани устройства за машинно гласуване, съобщиха от ЦИК. \r\n\r\n Поканата е за \"пазарно проучване, анализ и консултиране по смисъла на чл. 44 от ЗОП, за определяне на прогнозна цена за производство, закупуване, наемане - дългосрочно или краткосрочно (еднократно) и доставка в страната на не по-малко от 12 500 специализирани устройства за машинно гласуване\". \r\n\r\n От ЦИК искат да бъде представена оферта и за логистично осигуряване на специализираните устройства до секционните избирателни комисии в страната и чужбина, гаранционно и извънгаранционно обслужване, поддръжка, обучение на персонал за работа и обслужване на устройствата за произвеждане на избори. \r\n\r\n Целта на обществената поръчка е да проучи всички участници на пазара, които произвеждат и доставят устройства за машинно гласуване. \r\n\r\n Фокусът на изследователския интерес е цената, на която може да бъде осигурена възможност за гласуване с устройства за машинно гласуване за всички български граждани, считано от началото на 2019 година. Следва да бъдат подложени на анализ всички аспекти на проблема: цена на самите устройства, софтуерно и техническо осигуряване, съхранение, транспортиране и поддръжка на устройствата. \r\n\r\n В проекта трябва да има и сравнителен анализ на предимствата и недостатъците на различните пазарни стратегии: за производство, закупуване, наемане - дългосрочно или краткосрочно (еднократно) и доставка в страната на специализирани устройства за машинно гласуване. \r\n\r\n Прогнозната стойност и обем на поръчката е до 12 500 (дванадесет хиляди и петстотин) лева без ДДС, а срокът за изпълнение на договора - не повече от 2 месеца, считано от датата на подписване на договора. \r\n\r\n Условията и реда за подаване на офертите, изискванията към участниците, както и техническата спецификация са подробно описани в документацията за възлагане на обществената поръчка, която е публикувана в профила на купувача на интернет страницата на ЦИК. \r\n\r\n Припомняме, преди предсрочните парламентарни избори на 26 март 2017 г. стана ясно, че от ЦИК заделят най-много 15 млн. за машинно гласуване. От ЦИК обявиха обществена поръчка за машините за изборите на 26 март. Решението за откриването на процедурата бе публикувано късно в петък на сайта на комисията - на 10 февруари 2017 г. \r\n\r\n ЦИК бе принудена да обяви поръчката, след като Върховният административен съд (ВАС) я задължи да осигури машинно гласуване във всички избирателни секции, а не както първоначално бе предвидено само в 500. \r\n\r\n Министърът на финансите преди няколко дни подчерта, че са длъжни да осигурят пари за машинното гласуване. \r\n\r\n На 2 февруари стана ясно, че определените 30 млн. за този вот няма да стигнат за машинно гласуване. Тогава говорителят на Централната избирателна комисия (ЦИК) Камелия Нейкова обяви, че все още няма план сметка колко пари ще трябват за машинен вот. Не можело да пуснат обществена поръчка преди Указа на президента за датата на предсрочния вот. \r\n\r\n Ден по-рано от Нова република коментираха, че при машинното гласуване няма изчезване на гласове. Тогава - на 1 февруари 2017 г., ВАС разпореди машинно гласуване навсякъде. \r\n\r\n Дни по-късно - на 5 февруари 2017 г. ЦИК обяви, че машинно гласуване ще има. \r\n\r\n На 25 февруари 2017 г. стана ясно, че няма да има машинно гласуване. \r\n \n\t\t\t\t\t\t", "date": "2018.08.24", "title": "От ЦИК проучват условията за закупуване на 12 500 устройства за машинно гласуване"}
{"url": "http://www.bnews.bg/article/247511-matni_stroezhi_i_narusheniya_v_silistar_obshtinata_otricha", "text": "\n За нарушения, свързани с бъдещо застрояване в местността \"Силистар\", сигнализираха от Коалицията \"За да остане природа в България\". Поводът е внесена докладна записка от кмета на Община Царево Георги Лапчев, която предвижда разрешение за изработване на проект на подробен устройствен план в този район. \r\n\r\n Теренът се намира в две защитени зони от \"Натура 2000\", обясни Тома Белев от коалицията \"За да остане природа в България\": \r\n\r\n \"И общините могат да одобряват подробни устройствени планове за първична регулация, но само ако е предвидено в Общ устройствен план, а този имот никога не е бил в Общ устройствен план за застрояване\". \r\n\r\n \"Създават се фалшиви новини относно казусът със Силистар\", посочи кметът на община Царево Георги Лапчев. Той обясни, че не се планира застрояване, а целта на докладната записка е по законен начин да се направи достъпен старият път към плажа: \r\n\r\n \"Докладната беше приета и тя не касае утвърждаване на път за строителство, а касае допускане, не някакви комплекси, които ще се строят, а път, който трябва да премине през този частен имот. В община Царево няма постъпило инвестиционно намерение от собственик\". \r\n \n\t\t\t\t\t\t", "date": "2018.08.24", "title": "Мътни строежи и нарушения в \"Силистар\", общината отрича"}
{"url": "http://www.bnews.bg/article/247527-drogiran_e_bil_shofyorat_udaril_lineykata_v_stolitsata", "text": "\n \r\nДрогиран е бил 37-годишният шофьор на автомобил, който блъсна линейка в София. Инцидентът стана на Околовръстния път в района на „Овча купел“ малко преди 11:00 ч. \r\nПо първоначална информация причина за катастрофата е навлезлия в насрещното лек автомобил. \r\n  \r\nПред полицията шофьорът на колата обяснил, че му е прилошало. Той е бил откаран във Военномедицинска академия със счупено ребро. \r\n  \r\nВ болницата е установено обаче, че мъжът е седнал зад волана след употреба на наркотици. В частната линейка имало пациент, който впоследствие е превозен с друга линейка, предаде Дарик. \r\n  \r\n \n\t\t\t\t\t\t", "date": "2018.08.24", "title": "Дрогиран е бил шофьорът, ударил линейката в столицата!"}
{"url": "http://www.bnews.bg/article/247474-intsident_mazh_zagina_pri_tezhka_katastrofa_po_patya_ruse_byala", "text": "\n Шофьор на автомобил загина при тежка катастрофа по пътя Русе-Бяла, в района на Мойсев баир, съобщи \"24 часа\". \r\n\r\n Сигналът за инцидента е подаден в 8.24 часа тази сутрин. \r\n\r\n По първоначална информация автомобил \"Опел\" пътувал в посока Русе. Шофьорът навлиза в отсрещното платно и се блъска в тежкотоварен камион, а след това и в микробус. \r\n\r\n При удара камионът, който превозва живи прасета, е спукал гума и се е обърнал на една страна. \r\n\r\n Шофьорът на лекия автомобил е загинал на място. \r\n\r\n Към момента няма данни за други пострадали. \r\n\r\n В района на инцидента са екипи на полицията, на противопожарната служба и на Спешна помощ. \r\n\r\n Предстои оглед и претоварване на животните в друг камион. \r\n\r\n Движението в участъка се осъществява в една лента. \r\n \n\t\t\t\t\t\t", "date": "2018.08.24", "title": "ИНЦИДЕНТ! Мъж загина при тежка катастрофа по пътя Русе-Бяла "}
{"url": "http://www.bnews.bg/article/247480-targovskiyat_registar_vse_oshte_ne_raboti_kakto_tryabva", "text": "\n Втора седмица след срива на търговския регистър, системата на агенцията по вписванията продължава да работи с ограничена функционалност. \r\n\r\n Могат да се правят справки само по актуално състояние на фирми и по ЕГН на физически лица. \r\n\r\n От Министерство на правосъдието съобщиха за bTV, че възстановяването на търговския регистър продължава и вероятно следващата седмица той ще заработи с пълната си функционалност. \r\n \n\t\t\t\t\t\t", "date": "2018.08.24", "title": "Търговският регистър все още не работи както трябва"}
{"url": "http://www.bnews.bg/article/247454-vip_bradar_skara_gloriya_i_simona", "text": "\n „ВИП Брадър” предизвика раздор в семейството на Глория. Продуцентите на шоуто поканиха за участие дъщерята на фолк примата и Симона Загорова прие офертата. \r\n\r\n С това обаче разгневи сериозно майка си. Сега двете дами не си говорят, а напоследък дори не живеят под един покрив. Щерката  се е изнесла в Кърджали, където баща й Илия Загоров кара лятната си ваканция, писа „Уикенд“. \r\n\r\n Глория неведнъж е получавала предложения за изяви във „ВИП Брадър”. И винаги ги е отклонявала, защото не желае да бъде забърквана в интригите на шоуто. Тя смята, че публиката трябва да я вижда само в една единствена светлина – като певица на сцената, а така разсъждава и за щерка си. Русенката се притеснява, че риалитито може да окаже негативно влияние върху репутацията на младата Симона. Госпожица Загорова спечели това лято най-престижния наш естраден конкурс – „Бургас и морето” и засега има безупречно реноме сред публиката и в музикантските среди, но дали ще е така и след „ВИП Брадър”? „Големият брат” залага страхотни капани на съквартирантите и е цяло геройство, когато някой успее да остане неопетнен в Къщата. \r\n\r\n \"Симона се закле пред майка си, че няма да се орезили в предаването, но не успя да успокои Глория. Примата на фолка и сега е категорична, че дъщеря й не бива в никакъв случай да влиза в предаването на Нико Тупарев”, сподели добре информиран източник на „Уикенд”. И допълни, че против участието на младата певица във „ВИП Брадър” бил и дългогодишният й приятел. С него Загорова също се скарала, след като не получила подкрепата му. „Щом не проявяваш разбиране, най-добре е да се разделим”, заявила тя на гаджето си. \r\n\r\n 21-годишната щерка на Глория е амбицирана да се представи отлично в Къщата и полага усилия да влезе в перфектна физическа форма преди старта на риалити №1. Тя ходи на фитнес всеки ден, а според запознати вече си има и нов ухажор – левент с красота на манекен и ум на интелектуалец. Симона била наясно, че шоуто с аудитория от над 1,5 милиона зрители ще я направи една от най-популярните дами в шоубизнеса и така ще излезе от сянката на властната си майка. \r\n \n\t\t\t\t\t\t", "date": "2018.08.24", "title": "ВИП Брадър скара Глория и Симона"}
{"url": "http://www.bnews.bg/article/247476-ben_aflek_zabi_momiche_na_playboy", "text": "\n \r\nБен Афлек се раздели с продуцентката на шоуто “Saturday Night Live” Линдзи Шукъс и започна връзка с 22-годишният модел на Playboy Шауна Секстън. Тази новина шокира феновете на актьора, тъй като само преди седмици стана ясно, че Бен и Линдзи възнамеряват да заживеят заедно. 38-годишната продуцентка дори бе решена да изостави кариерата си в Ню Йорк, за да се премести при Афлек в Лос Анджелис. Явно двамата са решили да сложат край на отношенията им, а за раздялата им стана ясно на рождения ден на актьора миналата седмица, когато той се появи с младата Шауна в заведението “Нобу” в Малибу. Оттогава двамата са неразделни и са забелязвани на няколко пъти из Лос Анджелис. Oт своя страна пък Линдзи си изтри профила в Instagram, докато феновете на Бен веднага го обвиниха, че изживява криза на средната възраст. Интересен факт е, че съвсем скоро стана ясно, че Бен не възнамерява да продължи и развода с майката на трите му деца – Дженифър Гарнър. Новината за любовния му живот обаче, очевидно не притеснява актрисата, която преди дни получи своя звезда на “Алеята на славата в Холивуд”. На церемонията Бен не беше сред поканените. \r\n  \r\n \n\t\t\t\t\t\t", "date": "2018.08.24", "title": "Бен Афлек заби момиче на Playboy"}
{"url": "http://www.bnews.bg/article/247469-toaletniya_ministar_otnovo_v_rolyata_na_inspektor_tozi_pat_inspektira_velikata_ograda", "text": "\n \r\n\r\n \r\nПрипомняме обаче, че ремонтите на оградата се извършват без обществена поръчка и вероятно WC министъра е отишъл на място да калкулира новите разходи за българските данъкоплатци на колко милиона ще възлезнат. \r\n\r\n С всеки изминал ден се доказва неефективността на тази телена ограда и изхарчените напразно стотици милиони левове.Въпреки, че една от функциите на оградата е да не допуска опасни зарази по животните, овцете и козите на хората в Странджа планина бяха избити с мотив, че са болни от чума. \r\n\r\n През последните седмици полицията почти ежедневно залавя нелегални мигранти в центъра на София, но за тоалетния министър всичко е точно! Интересно този тоалетен министър не разбра ли, че той няма контролни и инспектиращи функции и няма право да извършва каквито и да е било инспекции, тъй като не е компетентен? Явно ни е писано да изтърпим и това чудо! \r\n  \r\n \n\t\t\t\t\t\t", "date": "2018.08.24", "title": "Тоалетния министър отново в ролята на инспектор! Този път инспектира \"великата ограда\"!\r\n"}
{"url": "http://www.bnews.bg/article/247509-skat_retekom_ood_e_firmata_v_koyato_grupirovkata_skat_na_valeri_simeonov_e_v_sadruzhie_s_ediniyat_ot_bratyata_dinevi", "text": "\n \r\n\"СКАТ- РеТеКом\" ООД с ЕИК 102266965 е фирмата, в която групировката СКАТ на Валери Симеонов е в съдружие с единият от братята Диневи! \r\nДобре разработената схема на съдружие прикрива името на вицепремиера Валери Симеонов, тъй като на практика неговото име не фигурира. \r\n\r\n Съдружието между Динко Динев в Скат РеТеКом и Симеонов се осъществява чрез фирмата Скат ТВ ООД, на която Валери Симеонов е мажоритарен собственик. \r\n\r\n Скат ТВ ООД се прочу като фирмата на Валери Симеонов, която бе осъдена за незаконно строителство, но не го премахна както повелява законът, а си го дострои. Според запознати съдружието между Скат и Динко Динев не е случайно, тъй като без това съдружие групировката Скат е нямала шанс да пробие на север от Несебър. Именно Скат нарича за първи път известните братя бизнесмени \"олигарси\" и дори започва \"битка\" срещу тях за доказване незаконността на яхтеното пристанище в Св.Влас. \r\n\r\n Днес архивите на Скат са грижливо почистени от новините срещу яхтеното пристанище http://www.skat.bg/news.php?action=7&newsID=8371 проверка може да направите и на посоченият линк. Интересна подробност е, когато се води уж справедливата битка хората дори си нямат понятие, че Скат и единият от братята Диневи са съдружници. \r\n\r\n Представете си само по какъв начин е манипулирано обществото, особено чрез предаването Паралакс, което изнася цяла поредица от компрометиращи яхтеното пристанище на наричаните в него \"олигарси\". Интересна подробност е, че дълги години именно на това пристанище държи яхтата си и един от съветниците на Валери Симеонов  в сферата на туризма Георги Николчев. Дали е заплащал за яхтено място трябва да отговори самия Николчев, за който се говори, че също е от близкото обкръжение на Диневи, а сега и на Симеонов. Защо Симеонов пази толкова прилежно съдружието на групировката Скат с брат Динев? \r\nИма ли Симеонов пръст в предложението на Каракачанов за Орден \"Стара планина\" за едния от братята Диневи. Прав ли е Волен Сидеров като изнесе на показ връзките на Симеонов и въобще морално ли е Симеонов да продължава да бъде вицепремиер?  \r\n \n\t\t\t\t\t\t", "date": "2018.08.24", "title": "\"СКАТ- РеТеКом\" ООД е фирмата, в която групировката СКАТ на Валери Симеонов е в съдружие с единият от братята Диневи!"}
{"url": "http://www.bnews.bg/article/247421-radina_i_deyan_kumuvat_na_kolezhka", "text": "\n За втори път Деян Донков и Радина Кърджилова влизат в ролята на сватбари на една и съща младоженка. Най-добрата приятелка на Радина-актрисата Костадинка Аратлъкова-Дика, минава под венчило за втори път. И докато на предната сватба Кърджилова бе в ролята на шаферка, на тази й е отредена по-важна роля-на кума. Дика пристана на харизматичния, но неизвестен Тодор Тошев. На шикозно парти в горичка с алпийски къщички присъстваха само най-близките на младоженците. Сред тях е и бившата годеница на Бойко Кръстанов – Виттория Николова. \r\nКостадинка също е актриса, а с Радина и Виттория се запознали в НАТФИЗ. Трите са неразделни до ден днешен, пише „България Днес“. Затова присъстват и на първата сватба на Дика с актьора Ивайло Драгиев от хитовата лента „Тилт“.  Връзката на Дика с новия й съпруг Теодор е от доста дълго време, затова се надяваме и в добро и в зло да останат заедно. \r\n \n\t\t\t\t\t\t", "date": "2018.08.24", "title": "Радина и Деян кумуват на колежка"}
{"url": "http://www.bnews.bg/article/247467-karakachanov_shte_podade_ostavka_ama_drug_pat_kogato_padnat_vsichki_vertoleti", "text": "\n \r\n\r\n Естественото развитие би трябвало отдавна да подсети министър Каракачанов, че именно той е фигурта, която вече трябваше да е подала оставка, най-малкото само защото както вече казахме той е фигура, а без фигурите винаги може! В авиацията ни вече усилено се говори за лошата поличба от каракачановото управление и, че той щял да подаде оставка когато падне и последния вертолет на армията ни. \r\n\r\n За съжаление жаждата за власт и некадърността не позволяват недостойния министър да предприеме достойни действия подобаващи на офицер, пък и той май е само обикновен ефрейтор! \r\n  \r\n \n\t\t\t\t\t\t", "date": "2018.08.24", "title": "Каракачанов ще подаде оставка, ама друг път, когато паднат всички вертолети!"}
{"url": "http://www.bnews.bg/article/247428-lora_karadzhova_iska_vtoro_dete_ot_noviya_si_mazh", "text": "\n Певицата Лора Караджова не остана дълго сама след раздялата с бащата на дъщеря си – инстуктора по екстремни спортове Валентин Славов. От няколко месеца блондинката е интимна с нов мъж, но отказва да разкрие подробности за връзката им. Запознати издават, че актуалният й приятел също се занимава с музика, но не е изпълнител. Срещнали се покрай общ ангажимент и любовта помежду им бързо пламнала, писа „Уикенд“. \r\n\r\n След раздялата с бившия Лора станала суеверна и не смеела да споделя много за новата си тръпка, преди да види в каква посока ще се развият отношенията им. Тя била щастлива, че приятелят й се разбирал много добре с дъщеря й Алиса – това било едно от важните условия, които Караджова поставила в началото на връзката им. \r\n\r\n 4-годишното момиченце изкарало почти цяло лято във Варна при баща си, докато певицата се наслаждавала на новата си любов. „Прецених, че е по-добре да бъде край морето. Аз имам много работа през този сезон, ходя по участия и нямам физическата възможност да се грижа за нея”, оправдава се изпълнителката. \r\n\r\n Лора отдавна се слави като щура купонджийка, но покрай майчинството за кратко се откъсна от вредните навици и неприличните забавления. Откакто  е обвързана отново, тя все по-често се замисляла за второ дете и нямала нищо против пак да роди, макар че скоро ще прехвърли 35. „Не мисля, че възрастта е пречка. Първата ми бременност беше брезпроблемна, така че защо не?! Мечтая си за син!“, обяснявала щерката на Данчо Караджов пред хора от обкръжението си. \r\n\r\n Блондинката не смее да поставя категорична оценка на новия си партньор, но се надява връзката им да просъществува във времето. С бившия пък е запазила добри отношения в името на детето и към днешна дата с него са приятели. „Не сме правили опити да се събираме, защото няма смисъл. Не се разбирахме изобщо и няма никакъв шанс отново да заживеем под един покрив. Скандалите ни бяха ежедневни и се тровехме взаимно. Сега се чувствам по-спокойна и личният ми живот се развива чудесно”, разказва изпълнителката. \r\n\r\n След раздялата с Валентин Лора изпаднала в емоционална дупка, но бързо преборила стреса с помощта на настоящия си приятел. Той й върнал вярата в любовта и я накарал да поиска нещо, за което преди това не мислела – да има още едно дете. \r\n \n\t\t\t\t\t\t", "date": "2018.08.24", "title": "Лора Караджова иска второ дете от новия си мъж"}
{"url": "http://www.bnews.bg/article/247439-bivshiyat_na_vekilska_pak_zalyubi_mayka_s_dete", "text": "\n Бившият съпруг на тв водещата Мариана Векилска близа рани от раздялата им цели 2 години, но вече има нова спътница в живота. Колеги на радиоводещия разкриха, че Симеон Колев е хлътнал до уши по новата си половинка – млада, слаба и красива брюнетка, непозната за медиите, писа „Уикенд“. \r\n\r\n По ирония на съдбата тя също както и бившата му жена била разведена с дете. От първия си брак с футболиста Георги Донков Векилска има 25-годишна дъщеря Габриела. Когато двамата със Симеон се залюбили, щерката на Мариана била едва на 5 години. Освен водещата, за хлапето активно се грижели родителите й Цвета и Борис, и баба й Мария. След като заживели под един покрив, родителите на Симо – Рени и Младен, които били 2 етажа под апартамента на журналиста, започнали да отглеждат Габи като свое родно внуче. Преди 12 години на бял свят се появил и общия им син Момчил.  \r\n\r\n Постоянните слухове за изневери на Симо често обтягали отношенията му с Мариана. Според запознати, в основата на зверските диети, на които се подлагаше през последните 2-3 години водещата, стоял 3 години по-младият й съпруг. След раждането на Момчил Векилска не успяла да свали натрупаните по време на бременността килограми и дори продължила да пълнее. „Симеон постоянно й натякваше, че е дебела и остарява. Мариана се подложи на тези диети и направи чудо, за да свали 20 кг за няколко месеца само заради него”, разкриват близки до обкръжението на Векилска.  \r\n\r\n Един ден, след 12 години брак и 15-годишна връзка, водещата решила да сложи край на кошмарния си брак, събрала си багажа и се изнесла с двете си деца. Въпреки краха на брака си, радиоводещият е категоричен, че продължава да вярва в брака и вечната любов, каквито видял при баба си и дядо си, на когото е кръстен. „С Мариана сме разделени, да. Само че не сме разделени от вчера или от онзи ден, а вече 2 години. Това е положението”, призна публично Симеон. Той обаче отказа да признае истинската причина за развода му с Векилска, но разкри, че двамата изобщо не са се разбирали. Скандалите убили любовта им.  \r\n \n\t\t\t\t\t\t", "date": "2018.08.24", "title": "Бившият на Векилска пак залюби майка с дете"}
{"url": "http://www.bnews.bg/article/247487-v_zashtita_na_peshehodtsite_boyadisvat_v_cherveno_zebrite", "text": "\n Държавата с нов опит да намали жертвите по пътищата. Министерството на регионалното развитие и благоустройството предлага червени \"зебри\" до училища и детски градини вместо традиционните пешеходни пътеки. \r\n\r\n Основната цел е да се повиши безопасността на движението по пътищата, след като през март тази година проверка, разпоредена от главния прокурор Сотир Цацаров, установи, че 2/3 от пешеходните пътеки в България са \"откровено и отчайващо безхаберие\". \r\n\r\n Екипи на МВР и МРРБ провериха около 14 000 \"зебри\", а регионалното министерство беше задължено да направи регистър на пешеходните пътеки и да предложи промени в нормативната уредба.  \r\n\r\n По конвенция пешеходните пътеки трябва да бъдат бели, поясни Румен Миланов от сдружение \"Българска браншова асоциация пътна безопасност\". \r\n\r\n \"Това, което е положително и което каза главният прокурор, беше, че трябва да се въведе законов ред по маркировката. Тук идва въпрос за осветяването на пешеходните пътеки. Те трябва системно да се освежават\", заяви Миланов.  \r\n \n\t\t\t\t\t\t", "date": "2018.08.24", "title": "В ЗАЩИТА НА ПЕШЕХОДЦИТЕ: Боядисват в червено \"зебрите\" "}
{"url": "http://www.bnews.bg/article/247468-momcheto_udareno_ot_voltova_daga_ostava_s_opasnost_za_zhivota", "text": "\n 11-годишното момче, което беше ударено от волтова дъга на жп гарата в село Труд, е с опасност за живота. Детето е с тежки изгаряния. \r\n\r\n Момчето решило да се качи върху товарен влак, за да си направи селфи. Но след като се доближило прекалено много до контактната мрежа, получило токов удар от 25 хиляди волта. \r\n\r\n Детето беше прието в клиниката по изгаряния на университетската болница \"Свети георги\" в Пловдив. Има 65% изгаряния. \r\n\r\n Районната прокуратура е започнала разследване по случая. \r\n \n\t\t\t\t\t\t", "date": "2018.08.24", "title": "Момчето, ударено от волтова дъга, остава с опасност за живота"}
{"url": "http://www.bnews.bg/article/247466-protest_zatvarya_patya_plovdiv_smolyan_po_obyad", "text": "\nПротест ще затвори пътя Пловдив – Смолян по обяд днес.\r\n\r\nПричина за недоволството е, че жителите на Чепеларе не са съгласни с решението на Висшия съдебен съвет за закриване на районната прокуратура в града.\r\n\r\nПротестиращите настояват това да бъде преразгледано и да не бъдат прехвърляни към прокуратурата в Смолян, която по думите им е твърде далеч от Чепеларе. \n\t\t\t\t\t\t", "date": "2018.08.24", "title": "Протест затваря пътя Пловдив – Смолян по обяд"}
{"url": "http://www.bnews.bg/article/247479-novo_20_sofka_i_gringo_s_intimni_nadpisi_unikalni_snimki", "text": "\n Влюбените ромски пиленца татуират имената си по космати участъци \r\n\r\n Интимни татуировки си направиха фолкпевицата Софи Маринова и партньорът й Тодор Давидов-Гринго, пише  \"България Днес\". \r\n\r\n Влюбените изписаха имената си на най-съкровените места по тялото си. Името на Гринго грее върху страстна целувка от червило по горещото тяло на Софка. Мускулестият мачо вмъкна името на любимата си в диаграма за пулс, като буквата \"ф\" от Софи е под формата на сърце. \r\n\r\n \"Новите ни придобивки\", похвали се певицата, показвайки снимка на татусите. \r\n\r\n Маринова нарочно е снимала гравюрите отблизо, за да не се виждат срамните им части. Но личаха наболите косми, които, макар и старателно обръснати, вече започваха да покълват. Татусите са поредният любовен жест, който двамата правят един към друг. \r\n\r\n След като Гринго излезе от затвора след 10-месечен престой, ромската фурия не спира да го глези. Припомняме, че в края на септември миналата година Тодор бе задържан в обвинение за рекет и заплаха за убийство на айтоския бизнесмен Асен Атанасов. Възлюбеният на Софи и негов съучастник го изнудвали за 50 бона. Според слухове Гринго предприел този опасен ход, за да отърве Софка от борчове. Затова след излизането му от зандана ромският славей прави всичко възможно той да се чувства повече от добре. \r\n\r\n  Съвсем наскоро тя успя да открадне няколко дни от натоварения си график и да заведе любимия си на плаж в Бургас. През деня двамата се глезиха в просторни шатри, а вечер обикаляха баровете и се черпеха с коктейли. \r\n\r\n Малко преди кратката почивка Софка се бръкна с голяма сума, за да зарадва с огромен джип любимия си мъж за рождения му ден. Возилото обаче се оказа прекалено мощно и за него се изисква шофьорска книжка с \"Ц\" категория. Това принуди Гринго да го върне, но пък на негово място си взе друга тузарска кола. Снимки вижте \r\n \n\t\t\t\t\t\t", "date": "2018.08.24", "title": "НОВО 20! Софка и Гринго с интимни надписи (Уникални снимки)"}
{"url": "http://www.bnews.bg/article/247422-anita_meyzer_prodava_apartamenta_v_koyto_ubi_mazha_si_za_600_bona", "text": "\n Анита Мейзер обяви за продан жилището си във Варна, в което през лятото на 2016 г. уби при секс инцидент мъжа си Николай Димов. Просторният апартамент на мургавата силиконка със спорна биография, разположен на 2-ия етаж в стъклена кооперация на улица „Първа“ в местността „Траката“ в морската столица, се продава чрез агенция „Явлена“, като цената на жилището от 208 квадратни метра е фиксирана на 600 000 лева, писа „Уикенд“. \r\n\r\n Макар имотът на Анита Мейзер да е в перфектно състояние, отлично обзаведен с дизайнерски мебели и да е на има-няма 500 метра от резиденцията на властта Евксиноград, кандидат-купувачи за апартамента липсват. \r\n\r\n „Жилището се продава от поне година, но никой не иска да го купи заради трагедията, която се разигра там. Цяла Варна знае, че апартаментът е прокълнат и няма смелчага, който да се настани. Имотните брокери се мъчат да го продадат на руснаци или други чужденци, но засега без успех“, признават пред „Уикенд“ съседи на 53-годишната носителка на приза „Мисис България“. \r\n\r\n Само преди два месеца – на 24 юни, Анита Мейзер излезе предсрочно от затвора, след като съдиите приеха, че здравословното й състояние зад стените на Сливенския затвор рязко се е влошило. Срещу 5 000 лева парична гаранция мургавата секс бомба напусна килията си, за да се лекува. Според съдебните лекари, овдовялата за втори път българка с двойно гражданство страда от бактериална вагинална инфекция и от силиконите си. Трябвало да се подложи на нови пластични операции, за да опази огромните си 600-кубикови гърди. \r\n\r\n Мейзер е въдворена под домашен арест, но не в апартамента във Варна, в който уби културиста Николай Димов, а на друго място, пазещо се в тайна. Според близки до фаталната миска, към днешна дата тя обитава къща във варненското село Виница. Опитала се да си издейства пътуване до чужбина, уж за да се подложи в чуждестранна клиника на пластични операции, но съдебните власти не й разрешили, тъй като се опасявали, че тя ще се укрие от правосъдието. \r\n \n\t\t\t\t\t\t", "date": "2018.08.24", "title": "Анита Мейзер продава апартамента, в който уби мъжа си за 600 бона "}
{"url": "http://www.bnews.bg/article/247470-balgarite_zhiveyat_v_prenaseleni_domakinstva_pri_1_2_mln_neobitaemi_zhilishta", "text": "\n По данни на Министерство на регионалното развитие и благоустройството (МРРБ) необитаемите жилища в България са 1 220 416, което прави 31,40%. Картината на необитаемите жилища в селата не е по-различна - 42,96%. \r\n\r\n Статистиката представи заместник-министърът на регионалното развитие и благоустройството Малина Крумова пред bTV. \r\n\r\n В София-област необитаемите жилища са 48,2%, в Перник - 44,9%, Бургас-област - 43,7%. \r\n\r\n Крумова обясни, че причините затова са наследствени. Те стоят празни, рушат се и пречат на останалите апартаменти в сградите, защото съществуват спорове между наследниците кой да наследи имота. Другата причина е, че собствениците на имот са заминали за чужбина и не са отдали апартамента под наем. \r\n\r\n Тя поясни, че 40% от домакинствата в страната живеят в пренаселени жилища, което е голям проблем. \r\n\r\n Зам.-министърът на регионалното развитие посочи, че чрез Националната жилищна стратегия трябва да идентифицират проблемите на жилищната и имотна система, както и целите, които трябва да се предприемат, за да се постигнат крайните резултати. Според нея трябва да се постигне устойчив жилищен сектор, по прозрачен пазар на имоти, информация и институционална рамка за воденето на политика за закупуване на жилища и предоставяне на точна информация на хората. \r\n\r\n Запитана какво е състоянието на панелните блокове, Крумова отбеляза, че най-големият процент от жилищата в България са именно такива, но по думите й тяхното обновяване трябва да продължи, като собствениците са отговорни за тяхната поддръжка. \r\n \n\t\t\t\t\t\t", "date": "2018.08.24", "title": "Българите живеят в пренаселени домакинства при 1,2 млн. необитаеми жилища"}
{"url": "http://www.bnews.bg/article/247472-vremeto_dnes_predimno_slanchevo_i_goreshto_do_kraya_na_sedmitsata", "text": "\n Днес ще е предимно слънчево. Краткотрайни следобедни превалявания може да има само на места в планините. Вятърът ще е слаб до умерен от изток-североизток. Максималните температури ще са между 28 и 33 градуса, в София - около 28. \r\n\r\n По Черноморието ще е предимно слънчево. Ще духа слаб до умерен североизточен вятър. Максималните температури ще са около 28-30 градуса. Температурата на морската вода е 26-27 градуса. Вълнението на морето ще е около 3 бала.През почивните дни температурите ще се повишат с 1-2 градуса и максималните ще са предимно между 30 и 35. Ще бъде предимно слънчево, с временни увеличения на облачността, по-значителни над западните и планинските райони. В по-късните часове на неделния ден ще завали в Западна България. \r\n\r\n В началото на следващата седмица ще започне по-съществена промяна на времето. В понеделник в Западна България температурите ще се понижат, ще бъде с превалявания, докато на югоизток ще остане все още горещо и предимно слънчево. По-късно през деня и на отделни места в Източна България ще има краткотрайни интензивни валежи и гръмотевични бури. Във вторник ще се понижат температурите и в югоизточната половина от страната. Ще е ветровито, с променлива облачност и на отделни места с превалявания от дъжд. В сряда вятърът ще отслабне, ще е предимно слънчево и пак ще се затопли. \r\n \n\t\t\t\t\t\t", "date": "2018.08.24", "title": "ВРЕМЕТО ДНЕС! Предимно слънчево и горещо до края на седмицата"}
{"url": "http://www.bnews.bg/article/247471-pozhar_kray_berlin_evakuira_sela", "text": "\n Горски пожар край Берлин доведе до евакуацията на три села. Огнената стихия е в район с боеприпаси, което увеличава риска за живота на стотици жители, информира \"Дойче веле\". \r\n\r\n Повече от 300 пожарникари са мобилизирани за овладяване на пожара до германската столица, който принуди пълна евакуация на селата Фрохнсдорф, Клаусдорф и Тифенбрунен. Чрез високоговорители местните жители бяха призовани да напуснат домовете си и да вземат с тях само най-важното като лични документи и лекарства. \r\n\r\n Повече от 540 жители отседнаха при роднини, обявиха властите, макар че няколко души трябваше да прекарат нощта в кметството на съседно село. \r\n\r\n Няколко пътища и железопътни линии останаха затворени тази нощ. \r\n\r\n Представител на местните власти съобщи, че пожарът е възникнал на няколко места и е обхванал около 300 хектара площ. Пожарът може да се види на 10 километра разстояние. \r\n\r\n Властите предупреждават, че силен вятър може да донесе пепел и дим от селата до южните предградия на Берлин. \r\n\r\n В района има и боеприпаси. От регионален център за контрол в Бранденбург обявиха, че вече е имало няколко експлозии. Често в Германия са откривани невзривени боеприпаси от Втората световна война. \r\n\r\n Тази година Бранденбург регистрира особено горещо лято с малко валежи през последните месеци. В обширни райони има засушаване, което увеличава риска от пожари. \r\n \n\t\t\t\t\t\t", "date": "2018.08.24", "title": "Пожар край Берлин евакуира села"}
