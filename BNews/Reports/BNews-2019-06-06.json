{"url": "http://www.bnews.bg/article/261492-chastichno_bedstveno_polozhenie_v_obshtina_asenovgrad", "text": "\n Частично бедствено положение е обявено в община Асеновград. Пораженията по пътната инфраструктура след пороите от последните дни са сериозни. Комисия описва щетите, а по първоначални данни необходимите средствата за възстановяване са повече от 200 000 лева.  \r\n\r\n Най-сериозно са засегнати десет улици в Асеновград и кварталите „Горни воден” и „Долни воден”. „В село Тополово 15 улици са изровени, срутена е и част от подпорната стена на река Тополовска”, каза заместник-кметът по строителството на Община Асеновград Петър Бояджиев, цитиран от БНР.  \r\n\r\n Той уточни, че в Асеновград е отнесена пътната настилка по улица \"Конушка\", която в момента е затворена за движение на автомобили. Под непрекъснато наблюдение е и свлачището по пътя за Асенова крепост. В момента в района няма движение на земна маса, но зоната е обезопасена с предупредителна лента и нови чували пясък, които да отвеждат водата от свлечения участък. \r\n \n\t\t\t\t\t\t", "date": "2019.06.06", "title": "Частично бедствено положение в община Асеновград"}
{"url": "http://www.bnews.bg/article/261482-marinela_arabadzhieva_ostava_v_aresta", "text": "\n Маринела Арабаджиева остава за постоянно в ареста, реши Спецапелативният съд. Тя е обвинена за участие в престъпна група с цел данъчни престъпления и пране на пари, заедно със съпруга си Ветко и сина си Вълчо, предаде БТА. \r\n\r\n Съдът отбеляза, че Арабаджиева има здравословен проблем, но на него било реагирано веднага. Имало и  разколебаване в обвинението за пране на пари, защото не били събрани достатъчно доказателства. \r\n\r\n Според съдебния състав не може да се смята, че Ветко и Маринела са напуснали страната, за да избегнат наказателно преследване, тъй като неговото начало е осем дни, след като са излезли извън страната. Те обаче разбрали за него и въпреки това не са явили пред разследващите органи.  \r\n\r\n От определението на съда стана известно още, че няма опасност Арабаджиева да упражни натиск на свидетели. То е окончателно и не подлежи на обжалване или протест. \r\n \n\t\t\t\t\t\t", "date": "2019.06.06", "title": "Маринела Арабаджиева остава в ареста!"}
{"url": "http://www.bnews.bg/article/261484-nemskite_banki_s_nay_malki_pechalbi_ot_bankiraneto_na_drebno", "text": "\n Германските банки са сред най-малко печелещите в света от банкиране на дребно. Това сочи публикувано днес проучване на консултантската компания ПрайсуотърхаусКупърс (PricewaterhouseCoopers - PwC), цитирано от ДПА. \r\n\r\n Германските банки печелят 159 евро (179 долара) на клиент годишно, според проучването, включващо 50 европейски банки. За сравнение швейцарските банки печелят по 451 евро. \r\n\r\n ПрайсуотърхаусКупърс анализира финансовите данни на банките за миналата година, сравнявайки ги с броя на клиентите. Направени са сравнения също с банки в САЩ и Австралия. \r\n\r\n Италианските банки, които често са възприемани като слаби, заемат пето място по този показател с 290 евро оперативна печалба на клиент. \r\n\r\n Проучването установи, че германските банки се борят с високите разходи и ниските приходи. \r\n\r\n Освен това, според изследването, най-печелившите банки не са направилите най-големи спестявания. \r\n\r\n Банките не трябва да съсредоточават усилията си само върху орязването на разходите, каза Андреас Пратц, един от съавторите на проучването. \r\n \n\t\t\t\t\t\t", "date": "2019.06.06", "title": "Немските банки с най-малки печалби от банкирането на дребно"}
{"url": "http://www.bnews.bg/article/261490-40_ot_hlyaba_idva_ot_siviya_sektor", "text": "\n Сивата икономика при хлебопроизводството е около 40%, каза пред БНР Марияна Кукушева - председател на Националния браншови съюз на хлебарите и сладкарите в днешния им професионален празник. \r\n\r\n По думите ѝ, най-страшното е, че такива предприятия изпълняват обществени поръчки за хранене на деца в училища и в детски градини. Това е факт в 40% от общините, каза тя и обясни: \r\n\r\n \"Това са фирми, които са само регистрирани по Закона за храните, но не предоставят и не произвеждат хляб по утвърден стандарт. За да получат правото да произвеждат по този стандарт, те трябва да работят абсолютно на светло. Стандартът го предоставяме ние и контролът там е ежедневен\". \r\n\r\n Кукушева подчерта, че в момента се прави проверка по този въпрос и ще бъдат изнесени официални резултати с имена. \r\n\r\n Тя посочи и какво се прави срещу сивата икономика в бранша: \"Една от мерките, която предприехме, е увеличаване на човешкия труд при нас. В момента средна работна заплата на най-ниско квалифицираните работещи в бранша е чисто 1000 лв. Това е заплата, за която много браншове могат да мечтаят. Това е единственият начин, за да можем да спрем кадрите да изтичат от България. Другият акцент в тази посока е възможността за повишаване на конкуренцията между нас - това е сигурен начин и за изчистване на сивия сектор, и за подобряване на качеството\". \r\n\r\n Търговци на хляб и сладки очакват поредното повишаване на цената на тока да се отрази на цените и бизнесите им. \r\n\r\n Очаква се цената на пшеницата за реколта 2019 да е по-висока, подчерта Кукушева и добави: \r\n\r\n \"Повишените производствени разходи на всяко звено по веригата ще промени с посока нагоре цената на хляба. Истина е, че тол таксите и тол системата ще ударят най-силно хлебопроизводителите и сладкарите, ще оскъпят продукта. ...Предложението за диференцирана ДДС ставка на хляба е дошло от нас\". \r\n\r\n Кукушева отбеляза и проблема с кадрите в сектора и нежеланието на младите хора да се потопят в този занаят. Освен тежкия труд, респектът към професията е уронен, отбеляза тя. От миналата година хлебарството и сладкарството са защитени професии, но: \r\n\r\n \"Това е една крачка, която няма да има никакъв резултат, ако не довършим нещата докрай. Довършването значи едно нещо - задължителна реализация по професията в рамките на 3-5 години, ако не се продължава образованието\". \r\n \n\t\t\t\t\t\t", "date": "2019.06.06", "title": "40% от хляба идва от сивия сектор"}
{"url": "http://www.bnews.bg/article/261486-netanyahu_naznachi_za_ministar_na_pravosadieto_sapartiets_s_homoseksualna_orientatsiya", "text": "\n Израелският премиер Бенямин Нетаняху назначи Амир Охана - депутат и негов съпартиец от консервативната партия \"Ликуд\", за временен министър на правосъдието. Охана е първият член на правителство в еврейската държава с открита хомосексуална ориентация, предаде ДПА. \r\n\r\n 43-годишният Охана се смята за доверено лице на Нетаняху и подкрепи приемането на закон, който дава на партийния лидер имунитет срещу наказателно преследване. Срещу Нетаняху се водят три разследвания за корупция, но той отрича всички обвинения. \r\n\r\n Охана е завършил право и в миналото е работил в прокуратурата. Като политик обаче се е обявявал за ограничаване на правомощията на съдебната власт и за засилване на изпълнителната власт. \r\n\r\n Той наследява на поста Аелет Шакед, която беше уволнена миналата седмица заедно с министъра на образованието, след като тяхната партия Нова десница не премина изборния праг на изборите на 9 април. \r\n\r\n Министерството на правосъдието трябваше да отиде при Бецалел Смотрич от Съюз на десните партии, но той отпадна, защото направи изявление, че Израел трябва да се управлява според еврейските религиозни закони. \r\n\r\n По-рано тази година израелският главен прокурор каза, че е склонен да повдигне обвинения срещу Нетаняху за подкупи, измами и злоупотреба с доверие и насрочи съдебното изслушване по въпроса за началото на октомври. Искане на Нетаняху до главния прокурор за отлагане на изслушването е било отхвърлено, съобщиха днес израелски медии. До понеделник Нетаняху трябва да потвърди дали ще се яви на него. След изслушването главният държавен обвинител Авишай Манделблит ще вземе решение дали да повдигне обвинения срещу Нетаняху. \r\n\r\n В момента Нетаняху е начело на преходно правителство. Парламентът гласува за саморазпускането си, след като премиерът не успя да сформира коалиция след победата си на априлските избори. Предсрочните избори ще има на 17 септември. \r\n \n\t\t\t\t\t\t", "date": "2019.06.06", "title": "Нетаняху назначи за министър на правосъдието съпартиец с хомосексуална ориентация"}
{"url": "http://www.bnews.bg/article/261491-datskiyat_premier_podade_ostavka_sled_izborna_pobeda_na_levite_partii", "text": "\n Датският десноцентристки министър-председател Ларс Льоке Расмусен подаде оставка след парламентарни избори, завършили с победа на партиите от левия спектър и с голяма загуба за популистите, които подкрепяха правителството, съобщава БТА. Премиерът връчи оставката си на кралица Маргрете Втора в двореца Амалиенборг. \r\n\r\n След оставката на Расмусен левоцентристките социалдемократи - най-голямата датска партия, трябва да започнат опити за сформиране на еднопартийно правителство на малцинството. Лидерката на Датската социалдемократическа партия Мете Фредериксен отхвърли влизане в коалиция с либералите на Расмусен. Той не успя да запази мнозинството си в парламента, след като съюзниците му от популистката Датска народна партия вчера получиха едва 8,7 процента от гласовете, докато през 2015 г. имаха 21,1 на сто. \r\n\r\n Руне Стубагер, професор по политически науки в датския университет в Орхус, каза, че изборните резултати са показали \"значителен завой наляво\" по темите за благосъстоянието и климата. \r\n\r\n Социалдемократите обещават отново да поставят благосъстоянието на първо място и да отменят някои от съкращенията, наложени от десноцентристкото правителство. Но и те казват, че ще търсят подкрепа от десницата по въпроси, свързани с имиграцията, и, че ще продължат настоящата твърда политика по отношение на мигрантите. \r\n\r\n Подложено на натиск от популистите, които го подкрепяха, през последните години, правителството на Расмусен затегна имиграционните закони. Забранено беше закриващото лицето ислямско було, а от новопристигнали чужденци, търсещи убежище, се изисква да предадат ценностите си в злато и бижута, за да покрият част от разноските по престоя им. \r\nМиналата година Дания предизвика международно внимание, когато властите решиха, че получилите отказ за убежище чужденци и онези с криминални досиета, които предстои да бъдат експулсирани, трябва да бъдат изпращани на остров, където преди е имало лаборатория по заразни животински болести. \r\n\r\n Стубагер нарече резултата от изборите \"катастрофа\" за популистите, защото гласоподавателите са недоволни, че партията на протеста сега е \"част от политическото статукво\". \r\nПодобно на колегите си в съседна Швеция, датските социалдемократи се обявиха за по-твърда линия към имиграцията след началото на бежанската криза през 2015 г. \r\nОчаква се преговорите за формиране на ново правителство, които ще започнат по-късно днес, да отнемат седмици. \r\n \n\t\t\t\t\t\t", "date": "2019.06.06", "title": "Датският премиер подаде оставка след изборна победа на левите партии"}
{"url": "http://www.bnews.bg/article/261489-rosatom_kandidatstva_samostoyatelno_za_aets_belene", "text": "\n Държавната корпорация Росатом не се е отказала от плановете си да участва самостоятелно в търга за строителството на АЕЦ \"Белене\" в България, но още не е подала заявка. Това съобщи днес пред журналисти ръководителят на Росатом Алексей Лихачов, който участва в Международния икономически форум в Санкт Петербург, предаде ТАСС. \r\n\r\n Ние ще подадем заявка първоначално сами, допълни Лихачов, отговаряйки на въпроса дали Росатом ще участва самостоятелно или в консорциум. \r\n\r\n Вчера стана ясно, че френската компания \"Фраматом\" е заявила готовност да търси възможности за финансиране на своето участие в проекта \"Белене\". \r\n\r\n Френската компания, която до спирането на проекта \"Белене\" бе подизпълнител на \"Росатом\" за близо 20% от оборудването и строителството, е потвърдила, че не само ще търси възмажност да осигури финансиране на частта от своята дейност, но ще съдейства и за политическа подкрепа на възобновяването на строителството на атомната централа. \r\n\r\n През 2006 година Атомстройекспорт (влиза в Росатом) вече спечели международен търг за изграждането на два енергоблока на тази АЕЦ и на площадката на \"Белене\" бе доставено оборудване, но през 2009 година проектът бе спрян, а през март 2012 година София се отказа от строителството на централата. През май 2018 година премиерът на България Бойко Борисов заяви, че страната му планира да възобнови изграждането на АЕЦ \"Белене\". Тази година бе обявен търг за строителството на централата, припомня ТАСС. \r\n\r\n По-рано първият заместник-ръководител на Росатом Кирил Комаров съобщи, че Росатом е готов да окаже на правителството на България всякаква необходима подкрепа в изпълнението на проекта за възобновяване на строителството на АЕЦ \"Белене\" в тази страна. \r\n\r\n Лихачов съобщи освен това, че Росатом е готов да разгледа възможността да участва в строителството на АЕЦ-а в България в рамките на международен консорциум, но при спазването на условия, които гарантират изгодността на проекта. \r\n \n\t\t\t\t\t\t", "date": "2019.06.06", "title": "Росатом кандидатства самостоятелно за АЕЦ Белене"}
{"url": "http://www.bnews.bg/article/261487-putin_predupredi_za_risk_ot_razpad_na_sistemata_za_kontrol_varhu_yadrenite_orazhiya", "text": "\n Президентът на Русия Владимир Путин предупреди днес, че има голям риск от разпадане на международната система за контрол върху ядрените оръжия, предадоха осведомителните агенции. \r\n\r\n На среща с ръководители на световни новинарски агенции, състояла се в кулоарите на инвестиционния форум в Санкт Петербург, той заяви, че преговорите с Вашингтон за удължаването на Договора за ограничаване на стратегическите въоръжения (Нов СТАРТ) още не са почнали. Путин обвини американската страна, че бави началото на преговорите за договора, но отбеляза, че последните му телефонни разговори с президента на САЩ Доналд Тръмп вдъхват оптимизъм. Руският президент разкритикува САЩ за оттеглянето им от Договора за ликвидиране на ракетите със среден обсег и отхвърли твърденията на Вашингтон, че Москва нарушава този договор, подписан още през 1987 г. \r\n\r\n Нов СТАРТ е подписан през 2010 г. от тогавашните президенти Барак Обама и Дмитрий Медведев. Договорът, чийто срок изтича през 2021 г., ограничава двете страни да притежават по не повече от 1550 дислоцирани ядрени бойни глави и 700 дислоцирани ракети и стратегически бомбардировачи, предадоха Ройтерс и Асошиейтед прес. \r\n\r\n Пред шефовете на чуждестранните медии Владимир Путин обясни, че е приел със спокойствие факта, че не бил поканен на тържествата по случа 75-годишнината от десанта в Нормандия през Втората световна война. На въпрос по темата той отвърна с реторичен въпрос защо е трябвало непременно да бъде поканен и подчерта: \"Имам си достатъчно много работа\", съобщи ТАСС. \r\n\r\n Путин изтъкна, че е важно да се съхранява историческата памет за войните и нацизма и се възмути, че в редица столици из Източна Европа, в Украйна и балтийските държави \"се разхождат хора със свастики\". \r\n\r\n Президентът на Русия декларира, че неговата страна няма намерение да се намесва във вътрешната политика на САЩ. Без да посочва имена, той заяви, че някои държави не желаят да бъдат изработени общи правила за ненамеса в чужди работи, за да могат сами да прибягват до такива действия. Путин даде Либия и Ирак като пример за негативните последствия от външна военна намеса. По думите му никой от съюзниците на САЩ не е привърженик на военната намеса в друга страна и даже съседите на Венецуела, които осъждат режима на Николас Мадуро, са против военната намеса там, съобщи ТАСС. \r\n\r\n Владимир Путин предупреди, че евентуална военна намеса на САЩ във Венецуела ще има катастрофални последици. Той обясни, че присъствието на руски военни експерти в латиноамериканската страна е да обслужват доставеното руско въоръжение, което са задължени да правят по договор. Путин декларира, че Русия няма намерения да изгражда своя военна база във Венецуела, предаде Ройтерс. \r\n \n\t\t\t\t\t\t", "date": "2019.06.06", "title": "Путин предупреди за риск от разпад на системата за контрол върху ядрените оръжия"}
{"url": "http://www.bnews.bg/article/261488-radev_kam_putin_rusiya_ima_myasto_v_izgrazhdaneto_na_yadrena_tsentrala_u_nas", "text": "\n Президентът Румен Радев разговаря днес с руския си колега Владимир Путин в Константиновския дворец в Санкт Петербург. Българският държавен глава е в Русия за участие в Международния икономически форум, където разговаря и с шефа на \"Газпром\" Алексей Милер. В българската делегация участва и вицепремиерът Марияна Николова. В рамките на форума Радев ще разговаря още с генералния секретар на ООН Антониу Гутериш и с министър-председателя на Армения - Никол Пашинян. \r\n\r\n \"България е член на ЕС и НАТО, но това не изключва развитието на интензивни отношения с Руската федерация. Нашата втора среща за такъв кратък период е ясен сигнал за новата динамика в двустранните отношения, които се базират на дълбоки исторически, културни и духовни връзки, посочи Радев и допълни, че това е сигнал, че двете страни желаят да развият тези отношения интензивно и конструктивно на взаимноизгодна основа\", заяви Радев в началото на срещата, предаде БТА. \r\n\r\n Той отбеляза добрите отношения на ниво правителство и на ниво парламенти на двете страни и посочи добрите отношения в областта на културата, науката образованието, туризма. Стратегически партньори сме в областта на енергетиката и имаме потенциал това сътрудничество да се задълбочава, каза българският президент. \r\n\r\n \"Знаете, че вече придобихме два руски реактора, това означава и предполага, че Русия има място в изграждането на бъдещата ядрена централа, независимо кой ще спечели търга за стратегически инвеститор. В областта на газовите доставки и транзит също имаме дългогодишно партньорство. Искам по-подробно да ви запозная с това, че България продължава да модернизира и разширява своята газопреносна мрежа, с планове за изграждане на газоразпределителен център, газова борса, в ход е изграждането на интерконектори с нашите съседи\", коментира още той. \r\n\r\n От своя страна Владимир Путин посочи, че отношенията между Русия и България постепенно се възстановяват и допълни, че започваме да използваме резервите за активизиране на двустранните ни отношения. \r\n\r\n Това е втората му среща между двамата след разговора им в Сочи преди година. Тогава те заявиха, че пълноценният политически диалог между България и Русия е възстановен след 10-годишно прекъсване. \r\n\r\n Този път, точно преди срещата им, Радев даде интервю пред руската държавна информационна агенция ТАСС, в което заяви, че Русия е сред най-значимите външноикономически партньори на България и изрази увереност, че строителството на втората АЕЦ \"Белене\" ще бъде завършено. \r\n\r\n По-късно днес българският държавен глава и съпругата си Десислава Радева ще се срещнат и с представители на българската общност. \r\n\r\n \r\n \n\t\t\t\t\t\t", "date": "2019.06.06", "title": "Радев към Путин: Русия има място в изграждането на ядрена централа у нас"}
{"url": "http://www.bnews.bg/article/261480-pasportite_shte_sa_s_validnost_10_g_promenyat_srokovete_za_izdavaneto_im", "text": "\n Срокът на валидност на международните паспорти да бъде 10 години, прие на първо четене парламентът. Депутатите одобриха три законопроекта за промени в Закона за българските лични документи. Два от тях са внесени от Министерския съвет и един от депутати от \"Воля\", предаде БТА. \r\n\r\n Промените, внесени от \"Воля\", предвиждат удължаване на срока на валидност на паспортите на българските граждани от 5 на 10 години. По този начин срокът на валидност на международните паспорти ще се приравни с този на другите документи за самоличност, посочват от партията. В мотивите си те отбелязват, че повечето визи за държави извън Европейския съюз са за срок от десет години и се поставят на страница в задграничния паспорт. \r\n\r\n Измененията, предложени от Министерския съвет, предвиждат МВР да осигури техническите и организационни условия за издаването на паспорти със срок на валидност 10 години не по-късно от 1 януари 2021 г. \r\n\r\n Законопроектът на правителството предвижда още нова процедура за подаване на заявления за подмяна на български лични документи чрез автоматизираната информационна система за електронни услуги на МВнР. Наред с опцията за използване на квалифициран електронен подпис, заявителят ще може да подава заявление в електронен формат и без да използва такъв подпис, като към заявлението приложи копие от валиден документ, чиято подмяна желае. Новата възможност ще изисква по-дълъг период на технологична подготовка, поради което е предвидено изменението да влезе в сила 12 месеца след обнародването му в \"Държавен вестник\". \r\n\r\n Намаляват се и сроковете за издаване на български лични документи при подадено в чужбина заявление. От 90 дни за обикновена услуга е предвидено срокът да е 45 дни, а при 60 дни за бърза услуга срокът се предвижда да е 30 дни. С измененията се въвежда възможност български личен документ да бъде получен извън страната лично чрез използване на лицензиран доставчик на пощенска или куриерска услуга. \r\n\r\n Правителството предлага и изменения, с които се въвеждат срокове за издаване на лични карти и паспорти, а именно при обикновена услуга - до 30 дни, при бърза услуга - до 3 работни дни, а при експресна услуга - до 8 работни часа, от приемането на заявлението. \r\n\r\n Въвеждат се и срокове за издаване на документ за самоличност на чужденец, а именно при обикновена услуга документът ще се издава за срок до 30 дни, а при бърза услуга - за срок до 10 работни дни. \r\n\r\n   \r\n \n\t\t\t\t\t\t", "date": "2019.06.06", "title": "Паспортите ще са с валидност 10 г., променят сроковете за издаването им"}
{"url": "http://www.bnews.bg/article/261478-17_godishnata_anisimova_hvarli_bombata_na_rolan_garos", "text": "\n 17-годишната американка Аманда Анисимова, която е от руски произход, сензационно победи Симона Халеп на четвъртфиналите на \"Ролан Гарос\" - 6:2, 6:4 за час и 10 минути. \r\n\r\n Тийнейджърката шокира шампионката от миналата година с много убедителна игра и проява на психическа устойчивост, каквато трудно се вижда и при утвърдените тенисистки. \r\n\r\n Тя удържа победата, въпреки че изпусна аванс от 4:1 гейма във втория сет. Първият бе взет след два късни пробива. \r\n\r\n Световната №51 бе абсолютен аутсайдер преди мача, но доказа, че може да е считана за една от следващите шампионки. Победата ще я изкачи до поне 26-о място в ранглистата. Тя стана най-младата полуфиналистка в Шлема от 2007-а насам. \r\n\r\n Халеп оставя разочарование зад гърба си, но не може да се каже, че е е играла слабо. Нивото й на турнира надвиши очакванията предвид доскорошните проблеми с контузия. \r\n\r\n В следващия кръг Анисимова, която през април спечели първата си титла от WTA, ще се изправи срещу австралийката Ашли Барти. \r\n\r\n Барти се справи сравнително лесно с американката Мадисън Кийс - 6:3, 7:5. \r\n\r\n В другия полуфинал една срещу друга ще играят Йохана Конта (Великобритания) и Маркета Вондрусова (Чехия). \r\n \n\t\t\t\t\t\t", "date": "2019.06.06", "title": "17-годишната Анисимова хвърли бомбата на \"Ролан Гарос\""}
{"url": "http://www.bnews.bg/article/261473-es_vavezhda_po_zashtiteni_dokumenti_za_samolichnost", "text": "\n Съветът на ЕС съобщи, че е приел нови правила срещу злоупотребата с документи за самоличност. Въвежда се по-голямата сигурност на личните карти на гражданите на ЕС и на документите за пребиваване, издавани на чужденци. \r\n\r\n Правилата предвиждат минимални стандарти за съдържащите се в документите данни и за защитата на документите от подправяне. Личните карти в ЕС занапред ще имат единен формат (ID-1, кредитна карта) и машините ще могат да разчитат вписаните в тях данни. Документите ще съдържат портретно изображение на притежателя и два от пръстовите му отпечатъци в цифров вид на безконтактен чип. Документите ще важат поне пет и най-много 10 години. За хора над 70-годишна възраст ще може да се издават и лични карти с по-дълъг срок на действие, а за малолетните граждани - за срок, по-кратък от пет години. \r\n\r\n Издадените лични карти, които не отговарят на новите изисквания, ще станат невалидни 10 години след датата на прилагане на новите правила или при изтичането на срока им на валидност. Личните карти, издадени на граждани на възраст над 70 години, остават валидни, ако отговарят на променените правила. \r\n \n\t\t\t\t\t\t", "date": "2019.06.06", "title": "ЕС въвежда по-защитени документи за самоличност"}
{"url": "http://www.bnews.bg/article/261475-padna_nay_golyamata_tayna_na_melaniya_idealniya_si_vid_leydi_savarshenstvo_dalzhi_na", "text": "\n Първата дама на САЩ Мелания Тръмп отново успя да шашне всички с перфектна визия и зашеметяващ външен вид. С идеално подбраните си тоалети съпругата на американския президент успя да впечатли дори британската кралица Елизабет II.  \r\n\r\n При пристигането си в Бъкингамския дворец Мелания прикова погледите с бял тоалет на \"Долче и Габана\". С него тя по своеобразен начин отдаде почит на покойната принцеса Даяна. Именно бялото и морскосиньото бяха една от любимите цветови комбинации на принцесата на народа. Мелания Тръмп отново демонстрира класа и плени японския император с... (СНИМКИ) На приема, който кралицата устрои в чест на американските си гости, Мелания Тръмп се появи в дълга права рокля, която подчертаваше всяка извивка от перфектното й тяло.  \r\n\r\n 12 изключително редки СНИМКИ, на които между Доналд Тръмп и Мелания бушува безумна страст И докато целият свят въздиша по съвършените й форми, журналистите от The Sun решиха да разкрият тайните, на които съпругата на американския президент дължи идеалната си външност. Как Лейди Съвършенство е постигнала резултатът, на който завиждат хиляди жени, четете в jenata.blitz.bg. \r\n  \r\n \n\t\t\t\t\t\t", "date": "2019.06.06", "title": "Падна най-голямата тайна на Мелания! Идеалния си вид Лейди Съвършенство дължи на..."}
{"url": "http://www.bnews.bg/article/261476-17_godishnata_noa_ne_bila_evtanazirana_spryala_da_se_hrani_i_pie_voda", "text": "\n 17-годишната холандка Ноа Потовен, за която вчера световни авторитетни медии съобщиха, че е била евтаназирана в клиника заради тежка депресия и анорексия, след като била изнасилена два пъти като по-малка малка, всъщност е починала в дома си, след като доброволно е отказала да се храни и да пие течности, съобщи днес британският вестник \"Гардиън\". \r\n\r\n До този момент няма доказателства, че смъртта на момичето е била подпомогната със смъртоносна инжекция. От клиниката \"Край на живота\" в Хага, с която Ноа се е свързала през 2017 година с искане да бъде евтаназирина, заявиха, че не могат да коментират случая от съображения за конфиденциалност. Но за да бъдат спрени неверните публикации, от медицинското заведение публикуваха изявление от приятелите на Ноа, в което казват, че тя не е евтанизирана, а в желанието си да прекрати страданията си, е спряла да се храни и да пие вода. \r\n\r\n \"Ние сме в контакт с нейните родители, които ни казаха, че въпреки международните медийни съобщения за обратното, в този случай не става въпрос за евтаназия\", заяви по-късно и холандският здравен министър Уго де Йонге. \r\n\r\n Момичето, което няколко години е било лекувано в различни институции, е правило няколко опита да се самоубие, но в крайна сметка е починало в семейното жилище в град Арнем на 2 юни, уточняват холандски медии, според които въпросната клиника е отказала на Ноа. \r\n\r\n Русокосата тийнейджърка, която преди време издава книга за преживяното насилие и последствията от него, сама обявява намерението си да умре в пост в своя акаунт в Instagram, който вече е свален. След вчерашната новина е изтрит и профилът й във Фейсбук. \r\n\r\n \"Дълго време се съмнявах дали е добре да го споделя тук, но реших да го направя. В следващите 10 дни ще умра. За известно време спрях да ям и пия, защото животът ми е непоносим. След години загубих волята си за борба\", пише Ноа, която е била сексуално насилина на купон за първи път, когато е на 11 години, а на 14-годишна възраст двама мъже я изнасилват в поле край родния й град. \r\n\r\n По принцип евтаназията и така нареченото асистирано самоубийство са законни в Холандия при определени условия, като е единствената страна в света, в която е позволява смъртоносна инжекция дори на деца над 12 години, когато страдата от нелечими заболявания, а след навършване на 17 години всеки може да избере сам това, дори без съгласието на родителите. \r\n \n\t\t\t\t\t\t", "date": "2019.06.06", "title": "17-годишната Ноа не била евтаназирана, спряла да се храни и пие вода"}
{"url": "http://www.bnews.bg/article/261474-stroiteli_ochakvat_rast_do_5_na_tsenite_na_zhilishtata_v_sofiya", "text": "\n Покачване на цените на жилищата в София с до 5% през 2019 г. Това прогнозират членовете на Националната асоциация на строителните предприемачи, съобщават от там.  Основната причина, според строителните предприемачи, е покачването на себестойността на строителния продукт, двойното увеличение на цената на терените и нарастващите разходи, свързани с административните услуги. \r\n\r\n „Изчисленията ни сочат, че малко над 50% от крайната цена на жилищата се формира именно от самото строителство, в което обаче се включват инвестиции в прилежаща инфраструктура и изграждане на комуникационни мрежи. Макар допълнителните вложения в инфраструктурата да не са изрично заложени в нашите задължения, изпълнението им има ключова роля за успешното реализиране на проектите и за подобряването на градската среда“, казва Камен Пенков, цитиран от НАСП. \r\n\r\n По думите му повишаването на цената на труда също оказва влияние върху крайния продукт. За последните 10 години възнагражденията в строителния сектор са нараснали почти два пъти, показва статистиката на НСИ. \r\n\r\n По отношение на развитието на жилищния пазара в София от Асоциацията посочват, че голям процент от жителите на града все още обитават остарелия сграден фонд, което провокира устойчивото търсене на жилища ново строителство. Броят на издадените строителни разрешения в столицата расте – с почти 25% повече са планираните жилищните единици през първото тримесечие на 2019 спрямо 2018. Въведените в експлоатация нови жилища пък се увеличават двойно, сочат данните на НСИ, цитирани от НАСП. \r\n\r\n „Предвид балансирания пазар, който наблюдаваме в момента, очакваме поскъпването на жилищните имоти да бъде около нивата на инфлацията и да не надвишава 5% на годишна база. Секторът навлиза в една по-зряла фаза, в която купувачите и продавачите сключват сделки, без да се налага сериозен компромис от двете страни“, уточнява Христо Чепишев, член на НАСП. \r\n\r\n Въпреки че през последните 2 години цените нарастваха с над 10%, жилищата у нас остават сред най-достъпните в Европа. По данни на Numbeo – най-голямата в света база данни с актуална информация за условията на живот, както и изчисления на икономисти, жилищният пазар в София заема водеща позиция в отношението на средния месечен доход към средната цена на квадратен метър жилищна площ за града. За България показателят е 0.6, докато на Стария континент той е под 0.1. \r\n\r\n „За съжаление тенденцията у нас е за влошаване на този показател. В резултат от все по-тежката администрация и растящия брой градоустройствени рестрикции, нашата дейност значително се затруднява и крайният продукт се оскъпява. Надявам се процесите да се облекчат и да не стигнем до ситуация, характерна за големите европейски градове, където 75% от населението не може да си позволи да закупи собствено жилище“, казва Георги Шопов, председател на НАСП. \r\n\r\n Строителите отчитат осезаема промяна в данъците и таксите, съпътстващи строителния процес. \r\n\r\n Заради продължаващото поскъпване на тротоарното право, в някои квартали на столицата таксата вече надвишава наемите в търговските центрове. Сред примерите е и новосъздадената такса за частично ползване на уличното платно, която се формира за единица площ на час. \r\n\r\n „Принудени сме да плащаме такси към частните експлоатационни дружества, за да получим изходни данни при стартирането на нов проект. Тези такси обаче не се контролират от държавата. Вярваме, че този тип информация трябва да бъде със свободен достъп не само за инвеститорите, но и за всички граждани”, пояснява Мартин Драгоев, член на НАСП. \r\n\r\n От Асоциацията считат, че въвеждането на електронно строително разрешение е една от най-наложителните мерки в жилищното строителство. То дава възможност за електронна връзка между всички общински и държавни органи, компетентни по съответната документация. \r\n\r\n „По примера на съседни страни като Македония и Сърбия, където успешно се прилага този метод, вярваме, че въвеждането му у нас значително ще улесни процедурите в сектора. Ще има възможност строителните книжа да се проследяват в реално време, с което ще се облекчи работата и на двете страни – както на инвеститорите, така и на администрацията“, уточнява Георги Шопов. \r\n\r\n Друга важна стъпка, за която настояват членовете на НАСП, е приемането на „мълчаливото съгласие“ при определени етапи от административния процес. Според тях то ще ускори изпълнението на процедурите, тъй като в момента част от дейностите се бавят заради липсата на становище, а не от фактически обоснован отказ. \r\n \n\t\t\t\t\t\t", "date": "2019.06.06", "title": "Строители очакват ръст до 5% на цените на жилищата в София"}
{"url": "http://www.bnews.bg/article/261477-kitay_gotov_da_otvarne_na_amerikanskiya_mitnicheski_udar", "text": "\n В четвъртък Министерството на търговията на Китай отново втвърди тона спрямо Съединените щати. \r\n\r\n \"Ако САЩ умишлено решат да ескалират напрежението, ще се борим до край\", заяви говорителят на министерството Гао Фън на редовен брифинг, съобщава Ройтерс. \"Китай не иска да води търговска война, но и не се страхува от нея. Ако САЩ умишлено решат да ескалират търговското напрежение, ние ще приемем необходимите мерки за противодействие и решително ще защитим интересите на Китай и на неговия народ\", подчерта той. \r\n\r\n Министерството на търговията също така публикува доклад за това как от години САЩ се възползват от икономическото и търговското сътрудничество с Китай, определяйки като неоснователни претенциите на Вашингтон, че Пекин е този, който се възползва от двустранната търговия. \r\n\r\n \"Откакто новата администрация на САЩ влезе в длъжност, тя пренебрегва взаимноизгодната и печеливша същност на двустранното икономическо и търговско сътрудничество, като застъпва теорията, че Съединените щати са \"губещи\" от търговията с Китай\", се казва в доклад на китайското министерство. \r\n\r\n \"Администрацията на Белия дом също така използва въпроса за търговския дефицит като извинение за провокиране на икономически и търговски търкания\". \r\n\r\n Засилвайки опасенията, че Китай може да постави на прицел американските компании в настоящата търговска война, през миналата седмица Министерството на търговията заяви, че изготвя списък на \"ненадеждни субекти и фирми\", които са наранили интересите на китайските компании. \r\n\r\n В тази връзка Гао Фън посочи, че списъкът не е насочен към конкретни индустрии, фирми или физически лица, и че в скоро време ще бъдат разкрити повече подробности. \"Компаниите, които спазват китайските закони и пазарни правила, не трябва да се притесняват\", добави говорителят на министерството. \r\n\r\n В сряда управляващият директор на Международния валутен фонд Кристин Лагард предупреди, че ескалиращите тарифни заплахи подкопават бизнес и пазарното доверие и могат да забавят световния растеж. Тя обаче добави, че към момента МВФ не вижда заплаха за глобална рецесия, която да бъде причинена от разрастващата се търговска война между САЩ и Китай и евентуалните американски мита върху вноса от Мексико. \r\n \n\t\t\t\t\t\t", "date": "2019.06.06", "title": "Китай готов да отвърне на американския митнически удар"}
{"url": "http://www.bnews.bg/article/261485-shakira_zastana_pred_sada_za_ukrivane_na_danatsi", "text": "\n Колумбийската певица Шакира застана пред каталунски съд за да даде показания по възможно укриване на данъци. \r\n\r\n Световноизвестната изпълнителка се яви в съда на Есплугес де Лобрегат в автономната област Каталуния в 10:00 часа местно време. Шакира е заподозряна в шест престъпления, свързани с неплащане на подоходен и имуществен данък за периода 2012-2014 година. Според фиска, дължимите суми от изпълнителката възлизат на 14,5 милиона евро, съобщават световните агенции. \r\n\r\n Прокуратурата обвинява Шакира, че в периода 2011-2014 г. не е плащала данъците си в Испания, където е живяла. Тя е отговорна обаче само за периода 2012-2014, тъй като за задълженията от 2011 г. има давност. \r\n\r\n Шакира живее на семейни начала с футболиста на \"Барселона\" Жерар Пике официално от 2011 г. Двамата имат две деца. 42-годишната певица се регистрира като данъкоплатец в Испания през 2015 г. Преди това нейната данъчна регистрация е на Бахамските острови. Миналата година говорител на барселонската прокуратура каза, че \"това не съответства на действителността\" и подчерта, че партньорът на Шакира и техните деца живеят в района на Барселона. \r\n\r\n Адвокатите на Шакира настояват, че по-голямата част от доходите преди 2014 г. произлизат от нейни турнета по света, и че певицата не е живяла в Испания повече от шест месеца годишно - условие, за да плаща данъци в страната. \r\n \n\t\t\t\t\t\t", "date": "2019.06.06", "title": "Шакира застана пред съда за укриване на данъци"}
{"url": "http://www.bnews.bg/article/261483-5_medala_za_nashi_uchenitsi_ot_olimpiada_po_fizika_v_riga", "text": "\n С пет медала - един златен, два сребърни и два бронзови, се завърнаха българските участници от Третата европейска олимпиада по физика, която се състоя от 31 май до 4 юни в латвийската столица Рига. В състезанието участваха над 180 ученици от 36 страни, съобщи пресцентърът на Министерството на образованието и науката, цитирани от БТА. \r\n\r\n Златният медал е завоювал Георги Александров от 12-и клас на Софийската математическа гимназия /СМГ/ \"Паисий Хилендарски\". Сребърните медали са получили Александър Проданов от девети клас на Профилираната природоматематическа гимназия \"Акад. Никола Обрешков\" в Казанлък и Александър Кръстев от 12-и клас на Математическата гимназия \"Д-р Петър Берон\" във Варна. Носители на бронзовото отличие са Владимира Иринчева от 12-и клас на Първа частна математическа гимназия в София и Иво Петров от 11-и клас на СМГ \"Паисий Хилендарски\". \r\n\r\n Ръководител на отбора е Нено Тодоров - преподавател във Физическия факултет на Софийския университет \"Св. Климент Охридски\". \r\n\r\n Участието на България в тази олимпиада беше финансирано изцяло от МОН, за което учениците и ръководителят изказват своята благодарност, се посочва в съобщението. \r\n \n\t\t\t\t\t\t", "date": "2019.06.06", "title": "5 медала за наши ученици от олимпиада по физика в Рига"}
{"url": "http://www.bnews.bg/article/261465-fiat_kraysler_ottegli_ofertata_si_za_slivane_s_reno", "text": "\n Групата „Фиат Крайслер” оттегли офертата си за сливане с френската компания „Рено”. На заседание на управителния съвет на „Рено”, продължило до късно тази нощ, не е било взето решение за сделката. \r\n\r\n Дотук се стигна, след като френското правителство поиска гласуването да бъде отложено. Френската държава е най-големият акционер в компанията с дял от 15%. \r\n\r\n Офертата за сливане на стойност 35 милиарда долара можеше да създаде третия по големина автомобилостроител в света след „Фолксваген” и „Тойота”. \r\n\r\n „Нека да направим нещата добре. Има оферта за сливане, която беше предложена от „Фиат” преди седмица. Това предложение, както винаги съм казвал, предоставя добра възможност. Искаме това сливане да се случи, но няма да го направим на всяка цена”, заяви Брюно Льо Мер, министър на финансите на Франция. \r\n \n\t\t\t\t\t\t", "date": "2019.06.06", "title": "„Фиат Крайслер” оттегли офертата си за сливане с „Рено”"}
{"url": "http://www.bnews.bg/article/261472-nato_investira_250_mln_dolara_v_razshiryavane_na_voennata_baza_v_polsha", "text": "\n НАТО възнамерява да инвестира 250 милиона долара в разширяване на военната база в централна Полша, съобщава Блажей Спихалски, говорител на полския президент Анджей Дуда, цитиран от ТАСС.  \r\n\r\n \"Говорим за 250 милиона долара, които ще бъдат инвестирани в разширяването на Повидза, разширяването на задната част, където може да се разполага оборудването на НАТО\", коментира той. \r\n\r\n Спихалски допълва, че \"това ще бъде инвестиция на НАТО, със средства от бюджета на НАТО\". \r\n\r\n Понастоящем в Полша е разположен многонационален батальон на НАТО от около 1000 военнослужещи, както и американска танкова бригада от около 3500 души на ротационен принцип. \r\n \n\t\t\t\t\t\t", "date": "2019.06.06", "title": "НАТО инвестира 250 млн. долара в разширяване на военната база в Полша"}
{"url": "http://www.bnews.bg/article/261467-amerikanskite_vlasti_obvinyavat_dezinformatsiyata_za_razprostranenieto_na_morbili", "text": "\n САЩ са регистрирали 1001 случая на морбили от началото на годината при най-голямото разпространение на силно заразната болест от над четвърт век, съобщи БТА. \r\n\r\n Центровете за контрол и превенция на болестите в САЩ заявиха, че от 27 май са отчетени 61 нови случая на морбили - най-големият брой от 1992 г., когато са регистрирани 2126 случая. \r\nСпоред здравни служители широкото разпространение на болестта се дължи на това, че някои родители в САЩ отказват да бъдат ваксинирани децата им. \r\n\r\n Тези родители смятат, че съставките на ваксината могат да причинят аутизъм, за което обаче няма научни доказателства. \r\n\r\n Властите отново призоваха родителите да ваксинират децата си. Министърът на здравеопазването и хуманитарните въпроси Алекс Азар каза, че \"ваксините са безопасен и високо ефективен инструмент на общественото здравеопазване, който може да предотврати тази болест и да сложи край на сегашното й избухване\". \r\n\r\n От болестта са засегнати предимно деца, които не са ваксинирани против морбили, заушка и рубеола. \r\n \n\t\t\t\t\t\t", "date": "2019.06.06", "title": "Американските власти обвиняват дезинформацията за разпространението на морбили"}
{"url": "http://www.bnews.bg/article/261468-novo_stesnenie_na_am_hemus", "text": "\n Ново стеснение на автомагистрала „Хемус” – до 18 юни движението в първите 3 километра в посока Варна ще се осъществява двупосочно в едното платното. \r\n\r\n Причината е ремонт на фуги на моста над река Лесновска в платното за Варна. \r\n\r\n Пътната агенция апелира шофьорите да карат с повишено внимание и съобразена скорост. \r\n \n\t\t\t\t\t\t", "date": "2019.06.06", "title": "Ново стеснение на АМ „Хемус”"}
{"url": "http://www.bnews.bg/article/261463-prezidentat_rumen_radev_shte_se_sreshtne_s_vladimir_putin", "text": "\n Президентът Румен Радев е на посещение в Русия. \r\n\r\n Днес българският държавен глава ще разговаря с руския си колега Владимир Путин. Радев ще има среща и с представители на българската общност в Санкт Петербург. \r\n\r\n Утре ще участва в президентския панел на Петербургския международен икономически форум, посветен на изпълнението на целите за устойчиво развитие на ООН до 2030 г. \r\n\r\n Той ще се срещне и с генералния секретар на ООН Антониу Гутериш, както и с министър-председателя на Армения Никол Пашинян. \r\n \n\t\t\t\t\t\t", "date": "2019.06.06", "title": "Президентът Румен Радев ще се срещне с Владимир Путин"}
{"url": "http://www.bnews.bg/article/261470-balgariya_e_peta_po_rast_na_bvp_v_es", "text": "\n България е на пето място сред 28-те страни членки на Европейския съюз по икономически растеж. През първото тримесечие на тази година ръстът на БВП е 1,2%. Страната ни е изпреварена от Хърватия, чиято икономика за същия период е нараснала с 1,8%, следвана от Унгария и Полша с по 1,5% и Румъния с 1,3%, съобщава БГНЕС. \r\n\r\n Растежът на БВП на 19 страни от еврозоната след окончателната трета оценка е достигнал 0,4% на тримесечна база и 1,2% - на годишна, се казва в съобщение на Евростат. \r\n\r\n През четвъртото тримесечие на 2018 г. растежът на БВП на 19 страни използващи единната валута достигна 0,2% на месечна база и 1,2% - на годишна. \r\n\r\n Съвкупният растеж на БВП на Евросъюза през първото тримесечие се оказа на ниво 0,5% на тримесечна база и 1,5% на годишна, както се предполагаше в двете предишни оценки. През четвъртото тримесечие на 2018 г. растежът на БВП на региона достигна 0,3% спрямо третото тримесечие и 1,5% на годишна основа. \r\n \n\t\t\t\t\t\t", "date": "2019.06.06", "title": " България е пета по ръст на БВП в ЕС"}
{"url": "http://www.bnews.bg/article/261464-spetssadat_gleda_myarkata_za_neotklonenie_na_evgeniya_baneva", "text": "\n Спецсъдът ще гледа мярката за неотклонение на Евгения Банева. По време на заседанието ще бъде представена поисканата от защитата медицинска експертиза. Тя беше назначена на предишното заседание, след като стана ясно, че Банева има образувание на щитовидната жлеза. \r\n\r\n В ареста е и съпругът й Николай Банев. Семейството беше предадено от френските власти на разследващия екип от Спецпрокуратурата на 6 декември 2018 година. Повдигнатите са им обвинения за участие в организирана престъпна група, данъчни и длъжностни престъпления и пране на пари. \r\n \n\t\t\t\t\t\t", "date": "2019.06.06", "title": "Спецсъдът гледа мярката за неотклонение на Евгения Банева"}
{"url": "http://www.bnews.bg/article/261479-boris_anzov_s_parvi_snimki_ot_posreshtaneto_na_prezidenta_v_sankt_peterburg", "text": "\n Първи снимки от посрещането на Президента на Република България в Санкт Петербург на Петербургския икономически форум. пусна кореспондента на\" Медиа Мост България\" Борис АнзовДнес българският президент ще се срешне със своя колега В.В.Путин в 14.00ч в Константиновския дворец а в 19.00 ч. \r\n\r\n Президента на България ще се срешне с Българската диаспора в Северната столица на Русия Санкт Петербург. В хотел Горний по адрес - Наличная ул 28/16 Санкт-Петербург. От Русия предава Борис Анзов Фото Борис Анзов. \r\n\r\n На форума присъства и Екс канцлера на Германия Герхарт Шрьодер \r\nСрещите протичат при засилени мерки за сигорност. Предава от Москва Борис Анзов, кореспондент на \"Медиа Мост България\". \r\n\r\n \r\n \n\t\t\t\t\t\t", "date": "2019.06.06", "title": "Борис Анзов с първи снимки от посрещането на президента в Санкт Петербург!"}
{"url": "http://www.bnews.bg/article/261466-uslovna_prisada_za_kupuvane_na_glasove_v_teteven", "text": "\n Осъдиха условно мъж за купуване на гласове в Тетевен. \r\n\r\n М. И. се е признал за виновен за това, че на 25 май е дал на четирима души по 20 лева, за да ги склони да гласуват за определена политическа партия. \r\n\r\n За деянието си след споразумение с прокуратурата той беше осъден на шест месеца затвор, отложен с три години изпитателен срок, както и на 5000 лв. глоба. \r\n \n\t\t\t\t\t\t", "date": "2019.06.06", "title": "Условна присъда за купуване на гласове в Тетевен"}
{"url": "http://www.bnews.bg/article/261481-kmetat_na_bozhurishte_ostava_v_aresta", "text": "\n Апелативният спецсъд потвърди изцяло определението на първоинстанционния съд и остави за постоянно в ареста кмета на Божурище Георги Димов. Той беше задържан при акция и обвинен в длъжностно престъпление. Според обвинението били продадени 4 парцела земя на цена от 2,16 лв. за квадрат, много по-ниска от реалната. От прокуратурата твърдят, че в една от фирмите, купили имотите, участие имал бащата на Димов, предаде БТА. \r\n\r\n Георги Димов поиска от съда да го освободи под домашен арест. Адвокатът му Божидар Терзийски отбеляза пред магистратите, че няма обосновано предположение, че клиентът му е извършил престъплението, в което е обвинен. Той представи документи, сред които такива за продажба на ниви в района на Божурище със сходни цени от 2-3 лв. на кв.м, както и други документи, свързани със семейството на Димов и с решения на Общинския съвет. \r\n\r\n Прокуратурата поиска от съда да отхвърли жалбата за по-лека мярка на обвиняемия. Доклад на АДФИ сочел, че имало нарушения в провеждането на търга за имотите - не бил съобразен с нормативните актове. В процедурата за провеждане на търга кметът бил допуснал нарушения съзнателно и с цел да набави облага за четирите дружества, спечелили наддаването. \r\n\r\n Прокурорът по делото посочи още, че има опасност Димов да повлияе на свидетели и да укрие  важни за разследването документи. Той помоли съда при определяне мярката на обвиняемия да бъде даден превес на обществения интерес, а не на ситуацията в семейството на Димов. \r\n \n\t\t\t\t\t\t", "date": "2019.06.06", "title": "Кметът на Божурище остава в ареста!"}
{"url": "http://www.bnews.bg/article/261471-dunav_se_pokachva", "text": "\n Дунав се покачва, в Лом обявиха втора степен на готовност за високи води. Нивото на реката в града мина 750 см., което налага денонощното ѝ наблюдение. \r\n\r\n Към момента опасност за населението няма, няма и наводнени участъци. Прогнозите обаче са в близките дни да се обяви трета степен „Опасност от преливане”. \r\n\r\n В района на пристанището се изгражда защитен земен насип. \r\n \n\t\t\t\t\t\t", "date": "2019.06.06", "title": "Дунав се покачва"}
{"url": "http://www.bnews.bg/article/261469-zadarzhaha_drogiran_shofyor_sled_gonka_s_politsiyata", "text": "\n Нов екшън на пътя. Мъж, осъждан за шофиране след употреба на наркотици, се опита да избяга от полицейска проверка в Нова Загора. \r\n\r\n Полицейски патрул засякъл 26-годишният шофьор на една от централните улици в града. След като видял полицаите обаче той се опитал да избяга. \r\n\r\n Униформените служители успели да го заловят край бензиностанция след гонка по улиците. При задържането се оказало, че мъжът е с положителна проба за наркотици. \r\n\r\n Установено е също, че той е без книжка, а колата - без регистрация и с фалшиви транзитни номера за друг автомобил. Той е задържан за 24 часа. \r\n \n\t\t\t\t\t\t", "date": "2019.06.06", "title": "Задържаха дрогиран шофьор след гонка с полицията"}
{"url": "http://www.bnews.bg/article/261459-choveshkata_tsivilizatsiya_mozhe_da_izchezne_do_2050_g", "text": "\n Човешката цивилизация може да изчезне до 2050 г., показва ново проучване на австралийски учени, пишат световните агенции. \r\n\r\n Според Националния център за възстановяване на климата в Мелбърн ако съвременното общество продължи да бъде зависимо от емисиите парникови газове, до 2050 г. ще бъде премината критична точка, след която няма връщане назад. \r\n\r\n Авторите на доклада твърдят, че това ще доведе до катастрофални последици за човешкия вид, които ще доведат до неговото унищожение. \r\n\r\n “Ако продължим да живеем по същия начин, ще настъпи екологичен колапс. С него ще дойдат болестни пандемии, горещи вълни с летален изход и накрая – атомна война”, посочват специалистите. \r\n\r\n Те отбелязват, че дори да се постигнат целите на Парижкото споразумение, които са климатичното затопляне да остане 2 градуса до края на века, положителните резултати за планетата биха били пренебрежими. \r\n\r\n В доклада е описан и въпросния апокалипсис – заради повишаването на температурите в световен мащаб, много зони ще станат необитаеми, ще има неконтролируема миграция на хора, което ще предизвика политически сътресения и проблеми. Затоплянето на атмосферата ще доведе и до пандемии от всякакви болести, които трудно могат да бъдат овладяни. \r\n\r\n С повишаването на температурите някои крайбрежни зони ще изчезнат. \r\n\r\n “В тази обстановка въоръжените конфликти за ресурси ще станат неизбежни, което ще събуди призрака на ядрения кофликт”, посочват учените. \r\n\r\n Според тях съвременното общество е тотално неподготвено за предизвикателствата, свързани с климатичните промени. \r\n \n\t\t\t\t\t\t", "date": "2019.06.06", "title": "Човешката цивилизация може да изчезне до 2050 г."}
{"url": "http://www.bnews.bg/article/261461-ministerstvoto_na_obrazovanieto_s_podrobnosti_za_izpitite_sled_7_klas", "text": "\n Броени дни остават до изпитите след 7 клас, които са вход за влизане в гимназиите. Просветното министерство днес трябва да даде подробности за организацията на провеждане на препитването. \r\n\r\n За първи път националното външно оценяване за седмокласниците ще е през юни, а не по време на матурите на зрелостниците, както беше досега. Тази година изпитите по български и математика ще са в нов формат - без отделни модули. \r\n\r\n Друга новост е, че учениците трябва да пишат с черна химикалка. Това изискване е свързано с електронното оценяване. То ще се случи за първи път, за да се гарантира по-голяма безпристрастност на оценката. \r\n \n\t\t\t\t\t\t", "date": "2019.06.06", "title": "Министерството на образованието с подробности за изпитите след 7 клас"}
{"url": "http://www.bnews.bg/article/261457-vremeto_vse_poveche_slanchevi_chasove", "text": "\n\r\nДнес ще е предимно слънчево, но отново около и след обяд ще се развива купеста и купесто-дъждовна облачност и на места в Западна и Централна България ще превали и прегърми. Ще духа слаб югозападен вятър. Ще е малко по-топло с максимални температури между 23° и 28°. \r\n\r\nТова съобщават от НИМХ. \r\n\r\nНад планините облачността ще е по-често значителна, след обяд в много райони - купесто-дъждовна. Ще има краткотрайни валежи и гръмотевични бури. Ще духа слаб запад-югозападен вятър. Максималната температура на височина 1200 метра около 18°, на 2000 метра - около 11°. \r\n\r\nНад Черноморието ще е предимно слънчево. Сутринта на места ще има краткотрайни мъгли. След обяд ще се развие купеста облачност и на отделни места по южното крайбрежие ще превали. Ще духа слаб южен вятър. Максималните температури на въздуха ще са 24-27°. Температурата на морската вода е 18-21°. Вълнението на морето ще е 1-2 бала. \n\t\t\t\t\t\t", "date": "2019.06.06", "title": "ВРЕМЕТО! Все повече слънчеви часове"}
{"url": "http://www.bnews.bg/article/261462-pravoslavnata_tsarkva_otbelyazva_spasovden", "text": "\n На 40-ия ден след Великден православната църква отбелязва Възнесение Господне. Денят е наричан още Спасовден и на него празнуват автомобилистите, хлебопроизводителите и сладкарите.  \r\n\r\n Според християнските вярвания след възкресението си Исус Христос останал на Земята, за да проповядва своето учение. На 40-ия ден в подножието на Елеонската планина до Ерусалим се въздигнал в небесата. С Христовото възнесение завършва и актът на човешкото спасение и затова денят се нарича Спасовден. \r\n\r\n Имен ден празнуват Спас, Спаска, Спасена, Спасения, Сотир.  \r\n \n\t\t\t\t\t\t", "date": "2019.06.06", "title": "Православната църква отбелязва Спасовден"}
{"url": "http://www.bnews.bg/article/261458-strelba_v_uchilishte_v_nova_zelandiya", "text": "\nЕдин човек е загинал, а трима други са били ранени при стрелба в четвъртък в селско училище в Уайкато в северна Нова Зеландия. Това съобщиха от полицията. \r\n\r\nСпоред детектив инспектор Греъм Питекли на този етап от разследването полицията издирва един нападател. Полицията не изключва обаче и други версии и е в готовност да се търси и втори човек във връзка с този инцидент. \r\n\r\n. \"Ню Зиланд хералд\" уточнява, че селското училище в Уайкато е затворено поради инцидента, на най-близките пътища е поставен полицейски кордон. \r\n\r\nНа мястото са изпратени полицейски служители и специални служби. \r\n\r\nНова Зеландия все още под напрежение след терористичния акт средата на март месец в Крайсчърч, когато при атаки на джамии загинаха 51 души. \n\t\t\t\t\t\t", "date": "2019.06.06", "title": "Стрелба в училище в Нова Зеландия"}
{"url": "http://www.bnews.bg/article/261460-migrant_beshe_ubit_v_tsentara_na_belgrad", "text": "\n 21-годишен мигрант от Афганистан беше убит в центъра на сръбската столица Белград. Престъплението е извършено в сряда вечерта около 22.00 часа българско време пред заложна къща, съобщи държавната телевизия РТС, цитирана от БГНЕС. \r\n\r\n В сбиването са участвали мигранти. Един от тях е извадил нож и е наранил смъртоносно младежа в гърдите. От полицията съобщиха, че убитият е пристигнал в Белград преди две години. Нападателят му е успял да избяга.  \r\n \n\t\t\t\t\t\t", "date": "2019.06.06", "title": "Мигрант беше убит в центъра на Белград"}
