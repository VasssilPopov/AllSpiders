{"url": "http://www.bnews.bg/article/261706-prints_hari_e_nalazval_dzhenifar_anistan", "text": "\n Мераци към американската актриса Дженифър Анистън е имал принц Хари, написа лондонският таблоид Мирър. \r\n\r\n \"Приятелката\" е разказала как британският аристократ ѝ е изпращал писма, в които се е обяснявал в любов. \"Вие сте най-подходящата жена за най-новата принцеса на Обединеното кралство\", е заявил принцът през 2009 г. \r\n\r\n Артистката обаче го е отрязала бързо и грубо. \"Вие сте млад и глупав\", е отвърнала звездата от сериала \"Приятели\". С тези думи тя е попарила въжделенията на внука на британската кралица Елизабет II. \r\n \n\t\t\t\t\t\t", "date": "2019.06.18", "title": "Принц Хари е налазвал Дженифър Анистън?\r\n"}
{"url": "http://www.bnews.bg/article/261714-meditsinski_sestri_vav_vratsa_poiskaha_uvelichenie_na_zaplatite", "text": "\n Протест на медицински сестри от цяла Северозападна България блокира за час главен булевард във Враца. Недоволните настояват за начално възнаграждение от 2 минимални работни заплати и достойни условия на труд. Според протестиращите в здравната система, до момента нищо не е направено. \r\n\r\n Единственото, което било променено, е увеличението на клиничните пътеки, но те не приемат това като положителна новост. На първо място, защото част от медицинските сектори не получавали пари по пътеките от години. \r\n \n\t\t\t\t\t\t", "date": "2019.06.18", "title": "Медицински сестри във Враца поискаха увеличение на заплатите"}
{"url": "http://www.bnews.bg/article/261715-sadat_ostavi_za_postoyanno_v_aresta_yoan_matev", "text": "\n Софийският градски съд остави за постоянно в ареста Йоан Матев, обвинен за убийство в Борисовата градина, предаде БГНЕС. Матев е обвиняем за убийството на 15-годишния Георги, извършено на 2 юни 2015 година. \r\n\r\n На днешното заседание съдът разпита свидетели. Показания даде и Божидар Шуманов, който е изготвил съдебно-компютърната експертиза. От думите му в зала стана ясно, че е засякъл разговор между Стефания Коларова и Константин Малчев, които в злополучния ден са си писали. Малчев е бил потърсен от момичето, което се предполага, че му е изпратило текст, разпространен от полицията. В него се посочва, че Матев е бил разпознат и е бил облечен със същите дрехи, с които е извършено убийството. \r\n\r\n В зала адвокатът на обвиняемия поиска мярката му за неотклонение от „задържане под стража“ да бъде изменена в по-лека. За пореден път поиска и отвод на прокурорите Тихомир Янчев и Зоя Манасиева, но съдът не прие искането им. \r\n\r\n По време на делото стана ясно още, че според защитата и майката на Матев той е бил „натопен” и не е истинският извършител на деянието. \r\n\r\n През ноември 2017 година Софийска градска прокуратура (СГП) внесе обвинителен акт срещу Йоан Матев. Той е предаден на съд за това, че на 2 юни 2015 г. в Борисовата градина в София, като непълнолетен, но като е могъл да разбира свойството и значението на деянието и да ръководи постъпките си, умишлено е умъртвил непълнолетния Георги като му нанесъл един удар с нож. В резултат на това били засегнати жизнено важни органи и настъпила масивна кръвозагуба, довела до смъртта на Георги. \r\n\r\n Оръжието на престъплението е намерено в близост до мястото на убийството. Матев избягал и изцяло променил външния си вид, навиците си и социалните си контакти. \r\n\r\n При едно от заседанията адвокатите на Йоан поискаха делото да се прекрати и процесът да бъде засекретен. Искането беше отхвърлено.  \r\n \n\t\t\t\t\t\t", "date": "2019.06.18", "title": "Съдът остави за постоянно в ареста Йоан Матев"}
{"url": "http://www.bnews.bg/article/261711-es_tryabva_da_e_po_tvard_kam_turtsiya_zaradi_kipar", "text": "\n Европейският съюз да изпрати по-силно послание към Турция заради проучванията на Анкара за природен газ в райони около Кипър, които застрашават и преговорите за разширяване на ЕС. Това е заявил кипърският президент Никос Анастасиадис пред журналисти в Никозия, съобщи Ройтерс. \r\n\r\n Република Кипър, която е членка на ЕС, заплаши вчера да блокира всяко споразумение за приемане на нови членки на съюза, докато Брюксел не заеме по-твърда позиция във връзка със сондажите на Турция в Източното Средиземноморие. Никозия заяви, че проучванията се извършват в изключителната икономическа зона на Кипър. \r\n\r\n „Оптимист съм, че ЕС ще предаде по-силно послание от досегашното и това е нашата цел\", каза Анастасиадис пред репортери в Никозия. Изявлението му съвпада със срещата на външните министри на съюза в Люксембург, на която се обсъжда дата за започване на преговори за присъединяване на Северна Македония и Албания. \r\n\r\n Попитан дали Никозия ще блокира заключенията от срещата в Люксембург, Анастасиадис каза: „Позволете ни да постъпим правилно в зависимост от развитието на нещата. Целта няма да бъде постигната с изявления, подобни на турската реторика.\" \r\n\r\n Гръцкият премиер Алексис Ципрас се присъедини към кипърския си колега и също поиска по-твърдо отношение спрямо Турция от страна на ЕС. \r\n\r\n Ципрас заяви днес, че Европейският съвет трябва „безусловно да осъди нелегалните действия на Турция\", която започна сондажи за газ в изключителната икономическа зона на Кипър, предаде Ройтерс. Гръцкият премиер е изразил позицията си в телефонен разговор с председателя на Европейския съвет Доналд Туск. \r\n\r\n „Премиерът изтъкна, че Европейският съвет трябва да обмисли конкретни мерки срещу онези, които са замесени в тези нелегални дейности, ако Турция продължи да нарушава международното право\", се посочва в изявление на офиса на Ципрас. \r\n\r\n Турция и международно признатото кипърско правителство спорят за правата над зоната около острова, която според проучванията е богата на природен газ. Турски сондажен кораб е закотвен западно от Кипър от началото на май в район, който влиза в обявената от правителството в Никозия изключителна икономическа зона. Очаква се по-късно тази седмица втори турски кораб да се отправи към водите източно от острова. \r\n\r\n Кипър е разделен от 1974 г. на северна турска част, където през 1983 г. бе провъзгласена Севернокипърска турска република, призната до днес единствено от Анкара, и международно признатата Република Кипър, припомня БТА.  \r\n \n\t\t\t\t\t\t", "date": "2019.06.18", "title": "ЕС трябва да е по-твърд към Турция заради Кипър"}
{"url": "http://www.bnews.bg/article/261705-sposoben_li_e_karakachanov_da_vodi_pregovorite_za_f_16_i_da_izpalnyava_sluzhebnite_si_zadalzheniya_kato_vitsepremier_i_ministar_na_otbranata", "text": "\n \r\n\r\n Фактите са документирани в кориците на дело 81489 от месец ноември 2018 г., където Красимир Каракачанов в собственоръчно подписана от него самия искова молба заявява следното до Софийският Районен Съд: \" Чувствам се напрегнат и изнервен. \r\n\r\n В служебните си отношения станах мнителен и не се доверявам на никого. Започнах да проявявам съмнение и раздразнителност към най-близките си хора- колеги, служители, дори семейството си.\" \r\n\r\n Тези твърдения на самия Красимир Каракачанов повдигат сериозния въпрос- Способен ли е вицепремиерът и министър на отбраната да изпълнява служебните си задължения като такъв? Ако Каракачанов не се доверява на никого в служебните си отношения как тогава води преговорите за бойните и скъпоструващи самолети F-16? \r\n\r\n В състояние ли е Красимир Каракачанов след като се чувства напрегнат, изнервен и недоверяващ се на никого, дори и на семейството си да изпълнява функциите си по отбраната на България? Как въобще взима решения, касаещи националната сигурност на България министър, който собственоръчно е декларирал описаното по-горе състояние?     \r\n\r\n Ние от Би Нюз се обръщаме към министър- председателя г-н Бойко Борисов да вземе незабавни мерки по отстраняването на вицепремиера Красимир Каракачанов, който явно не е в състояние да изпълнява вменените му от конституцията и законите на Република България задължения! Нещо повече министър в подобно състояние поставя под сериозни съмнения начина на водене на проговори за милиарди левове, каквито са преговорите със САЩ за бойните самолети F-16 !  \r\n  \r\n \n\t\t\t\t\t\t", "date": "2019.06.18", "title": "Способен ли е Каракачанов да води преговорите за F- 16 и да изпълнява служебните си задължения като вицепремиер и министър на отбраната?"}
{"url": "http://www.bnews.bg/article/261700-narkoplasyor_ukrasi_sofiya_s_boksovi_rakavitsi_varhu_zhitsi", "text": "\n Боксьорски ръкавици, окачени върху електрически жици в „Обеля 2“, красят крайния софийски квартал от 2-3 дни. Боксовите ръкавици се люлеят над главите на хората и преминаващите коли и предизвикват разнопосочни коментари. \r\n\r\n Според младежи, живущи в района, ръкавиците са били окачени върху жиците от местния наркопласьор Джинката, търгуващ с амфетамин и марихуана. Дилърът, известен запалянко от агитката на футболния отбор „Левски“, е дългогодишен боксьор. В последно време в „Обеля 2“ се стигнало до напрежение между пласьорите на наркотици заради появата на нови играчи. \r\n\r\n Миналата седмица имало и юмручна свада с Джинката и хората му, които нападнали конкуренцията пред ресторант „Феникс“ до блок №272. „Джинката си пази територията с красноречиво послание към враговете – който му навлезе в района, ще яде бой“, коментират в „Обеля“ 2 „новаторския“ подход на наркотърговеца. \r\n\r\n По принцип практиката в наркобизнеса е да се премятат обувки върху електрически кабели. Според хрониките начало на тази странна приумица дал млад наркопласьор в Атлантик сити, Ню Джърси. За да посочи мястото, където живее, той окачил пред къщата си оръфани кецове. Идеята се харесала на колегите му и така те започнали да отбелязват границите на своите територии. Посланието, отправено към конкуренцията, трябвало да внушава: „Нарушиш ли периметъра, обувките ти ще останат сираци“. \r\n\r\n Тази гангстерска практика стана особено популярна и в София, а бумът й бе през 2011 г., когато след масови арести на знакови босове се отвори ниша за квартални банди. В този период почти на всяка оживена софийска улица висяха обувки по жиците. Година по-късно модата се пренесе и в Бургас, а само в „Меден рудник“ криминалистите бяха преброили над 40 чифта обувки. \r\n \n\t\t\t\t\t\t", "date": "2019.06.18", "title": "Наркопласьор украси София с боксови ръкавици върху жици"}
{"url": "http://www.bnews.bg/article/261701-skorostnata_tangenta_na_sofiya_za_180_mln_leva_propada", "text": "\n Скоростната тангента на София, която струваше на бюджета 180 млн. лева, пропада. Това се случва само 3 години, след като трасето беше открито официално, предаде Би Ти Ви. \r\n\r\n Борис Бонев, който изпратил сигнала до телевизията, обяснява, че при преминаване под моста на река Искър хората са забелязали, че голяма част от панелите, които са под мостовата конструкция са напукани и част от тях са паднали. \r\n\r\n „Вече имаше гаранционен ремонт на Северната скоростна тангента, едва три години след откриването ѝ, въпреки че струваше 180 млн. лева. Дори и да е малка вероятността, ако един такъв панел падне върху преминаващ човек под моста, може да се случи неприятен инцидент. Нов обект за 180 млн. лева не би трябвало да изглежда по този начин“, категоричен е Бонев. \r\n\r\n Инж. Иван Досев от АПИ обясни, че кофражните панелки не са носещи конструктивни елементи. Според него те вероятно са паднали още при наливането на бетона, това не се е случило след пускането на строителството. \"Тези панелки имат конструктивна армировка, която е изчислена така, че да може да издържи теглото на бетона преди да е стегнала пътната плоча. Вероятността да падне е малка, тъй като има армировка, която не се е скъсала, това нещо не носи никаква тежест и върху него няма натоварване”, твърди инж. Досев. \r\n\r\n На 28 април 2016 г. премиерът и регионалният министър откриват северната тангента. Тя трябва да свързва северозападните и югоизточните квартали на София. Заради скоростната отсечка обаче са премахнати старите пътища, а нови няма. Въпреки че се намират само на 50 метра от тангентата, жителите на квартал „Бенковски” трябва да се качат на скоростния път по два маршрута: единият е дълъг 10 километра, а другият – 8. \r\n\r\n Готови детелини има - подходи към тях - не. По картите има няколко несъществуващи улици, които са дадени за връзка с тази магистрала. След протестите на жителите от \"Бенковски\", \"Нови Искър\", \"Илиянци\" и \"Требич\" от Министерския съвет отпуснаха пари за улици. Ангажимент на столичната община е да изгради уличната мрежа и локалните трасета, които обслужват малките население места и селата, които са в рамките на София, твърдят от МРРБ. \r\n\r\n Три години по-късно изградени отсечки няма, а кога скоростната тангента ще се свърже с пътната мрежа на София - не е ясно. \r\n \n\t\t\t\t\t\t", "date": "2019.06.18", "title": "Скоростната тангента на София за 180 млн. лева пропада"}
{"url": "http://www.bnews.bg/article/261702-parashutist_zagina_a_trima_sa_raneni_pri_uchenie_na_nato_u_nas", "text": "\n Канадски парашутист е загинал снощи, а други трима американски военнослужещи са ранени при учение на НАТО, което се провежда в района на пловдивското село Чешнегирово. \r\n\r\n По неофициална информация тримата пострадали американски военни са настанени с фрактури в Университетската болница Свети Георги. Все още няма информация за състоянието им. \r\n\r\n Парашутът на канадеца не се е отворил, твърди trafficnews.bg. \r\n\r\n Учението се ръководи от НАТО, български военни не участват. \r\n \n\t\t\t\t\t\t", "date": "2019.06.18", "title": "Парашутист загина, а трима са ранени при учение на НАТО у нас\r\n"}
{"url": "http://www.bnews.bg/article/261709-hvanaha_shofyor_na_uchilishten_avtobus_v_netrezvo_sastoyanie", "text": "\n Водач на училищен автобус е задържан, след като е установено, че е седнал зад волана в нетрезво състояние - с 1.25 промила алкохолно съдържание в издишания въздух, съобщават от МВР.  \r\n\r\n Преди да отпътува с ученици тази сутрин за екскурзия пътни полицаи извършили проверка на 56-годишния водач с дрегер. Мъжът е отказал да даде кръвна проба. \r\n\r\n Задържан е за срок до 24 часа. По случая е започнато бързо производство. \r\n \n\t\t\t\t\t\t", "date": "2019.06.18", "title": "Хванаха шофьор на училищен автобус в нетрезво състояние"}
{"url": "http://www.bnews.bg/article/261699-kakvo_vreme_ni_ochakva_dnes", "text": "\n Днес ще бъде предимно слънчево. В следобедните часове, главно в Западна и Централна България, ще се развива купеста и купесто-дъждовна облачност и на места ще има краткотрайни валежи, придружени с гръмотевици и временни усилвания на вятъра. Ще духа слаб, в югоизточните райони и по Черноморието - до умерен североизточен вятър. Преобладаващите максимални температури ще бъдат между 28° и 33°. \r\n\r\n Това съобщиха от НИМХ. \r\n\r\n Над планините ще е предимно слънчево. След обяд ще се развива купеста и купесто-дъждовна облачност и на много места ще има краткотрайни валежи с гръмотевици. Ще духа умерен изток-североизточен вятър. Максимална температура на височина 1200 метра около 23°, на 2000 метра - около 16°. \r\n\r\n Над Черноморието ще е слънчево. След обяд ще има временни увеличения на облачността, но валежи са малко вероятни. Ще духа до умерен североизточен вятър. Максимални температури на въздуха между 28° и 30°. Температурата на морската вода е между 23° и 25°, на север от н. Калиакра - около 21°. Вълнението на морето ще е 2-3 бала. \r\n \n\t\t\t\t\t\t", "date": "2019.06.18", "title": "Какво време ни очаква днес?"}
{"url": "http://www.bnews.bg/article/261707-ne_si_satrudnichete_s_libiyskata_bregova_ohrana_za_migrantite", "text": "\n Комисарят по човешките права на Съвета на Европа прикани днес европейските страни да спрат сътрудничеството с бреговата охрана на Либия, докато не бъдат получени ясни гаранции, че там се спазват човешките права, предаде Франс прес. \r\n\r\n „Държавите членки на СЕ трябва спешно да преразгледат действията си в сътрудничество с либийската брегова охрана и да определят кои от тях пряко или косвено водят до връщане в Либия на хора, задържани в морето, и до други нарушения на правата на човека. Тези дейности трябва да бъдат спрени, докато се получат гаранции за цялостно спазване на човешките права\", пише Дуня Миятович в разпространен днес доклад. \r\n\r\n Либийците от бреговата охрана връщат задържаните обратно в Либия, където властите системно ги хвърлят в затворите, подлагат ги на мъчения и сексуално насилие, изнудват ги и нарушават по други начини човешките им права, заявява тя. \r\n\r\n Няма никакви официални сведения за броя на мигрантите, често незаконно пребиваващи в Либия, транзитна страна по пътя към Европа или крайна цел за хиляди африканци, но според оценки става дума за стотици хиляди души, припомня БТА. \r\n\r\n Няма никакви официални сведения за броя на мигрантите, често незаконно пребиваващи в Либия, транзитна страна по пътя към Европа или крайна цел за хиляди африканци, но според оценки става дума за стотици хиляди души, припомня БТА. \r\n \n\t\t\t\t\t\t", "date": "2019.06.18", "title": "Не си сътрудничете с либийската брегова охрана за мигрантите"}
{"url": "http://www.bnews.bg/article/261710-mlada_zhena_e_zaginala_a_saprugat_y_e_tezhko_ranen_pri_katastrofa_kray_lom", "text": "\n 33-годишната Силвия Р. от Лом е загинала при катастрофа в понеделник на пътя Лом-Видин при село Орсоя в община Лом, съобщиха от Областната дирекция на МВР в Монтана. \r\n\r\n Към 2.40 часа през нощта тя е шофирала лек автомобил, а до нея в колата пътувал съпругът й 45-годишния Димитър А.. На завой жената изгубила управление върху колата и с голяма скорост тя се преобърнала по таван. Шофьорката била без предпазен колан, при удара излетяла от купето и загинала на място, а съпругът й бил откаран по-късно в болница в Лом с много наранявания по тялото. След това той е транспортиран в болница в София със счупен гръбначен прешлен и други травми, в момента лекарите се борят за живота му. \r\n\r\n На мястото на катастрофата е направен оглед, а по случая е образувано досъдебно производство. Основна причина за инцидента е движение с несъобразена с пътните условия и завоите на пътя скорост, обявиха от полицейската дирекция в Монтана. \r\n \n\t\t\t\t\t\t", "date": "2019.06.18", "title": "Млада жена е загинала, а съпругът й е тежко ранен при катастрофа край Лом"}
{"url": "http://www.bnews.bg/article/261704-barekov_razkri_zashto_zhurnalisti_i_medii_se_strahuvat_da_podavat_godishni_deklaratsii_pred_kpkonpi_i_smetnata_palata", "text": "\n Който журналист или медия се страхува да подава годишни декларации пред КПКОНПИ и Сметната палата - има да крие нещо. Освен, че Баджак медиите усвояват държавните пари и еврофондовете, знаете ли, че много съпрузи и съпруги на известни тв водещи и продуценти са бенефициенти на милиони евра от обществени поръчки? Ако прокуратурата се разрови за конфликт на интереси, ще излязат страшни работи. Как е възможно най-големият в държавата държавният глава генерал Румен Радев да получава заплата 10 хиляди лева месечно и да се отчита в Сметната палата за всяка стотинка, а някой си хъшлак и говореща глава като Хекимян, Викторчо и Индиеца, за когото никой не е гласувал, да взима по 20 бона на месец и още толкова минимум под масата и никой да не им търси сметка??! Тези тлъсти пачки в джобовете им са именно от държавата - от поръчки, фондове и партийни субсидии. Трябва да има еднакъв аршин за всички, защото демокрацията е на смъртен одър. \r\n \n\t\t\t\t\t\t", "date": "2019.06.18", "title": "Бареков разкри защо  журналисти и медии се страхуват да подават годишни декларации пред КПКОНПИ и Сметната палата"}
{"url": "http://www.bnews.bg/article/261712-dve_detsa_sa_postradali_leko_ot_malniyata_ubila_mazh_v_sofiya", "text": "\n Мъж загина, след като беше ударен от мълния в София. Инцидентът стана снощи по време на гръмотевичната буря. Две деца, които играели наблизо, също пострадали леко. Те усетили електрическото напрежение през мобилните си телефони. \r\n\r\n Мълнията е паднала в зелена градинка в столичния квартал „Люлин”, а мъжът е бил на разходка с кучето си. Въпреки усилията на парамедиците, смъртта му е настъпила в линейката на прага на „Пирогов”. Навън човек няма как да е защитен от мълниите, но се оказа, че и блоковете около зеленото пространство не разполагат с мълниезащита. \r\n\r\n „Нито една от сградите няма мълниезащита - нито активна, нито пасивна. Явно този процес е оставен без контрол”, каза експертът по мълниезащита инж. Радослав Калчев. \r\n\r\n По закон при строежа на всяка сграда е необходимо изграждането на гръмоотводна система. Според експерта проблемите са в поддръжката, която обикновено липсва. \r\n\r\n „През годините са правени ремонти по покривите. Системите за мълниезащита са разрушавани, рязани, изхвърляни”, обясни още експертът. \r\n\r\n Наредбите на регионалното министерство задължават собствениците на сградите да правят периодичен оглед и профилактика на съоръженията. Общините пък могат да правят проверки дали защитата работи. \r\n \n\t\t\t\t\t\t", "date": "2019.06.18", "title": "Две деца са пострадали леко от мълнията, убила мъж в София"}
{"url": "http://www.bnews.bg/article/261713-s_18_mln_lv_sanirat_emblematichni_sgradi_v_tsentara_na_plovdiv", "text": "\n Инвестират 18 млн. лв. за саниране на емблематични сгради в центъра на Пловдив, съобщи кметът на града Иван Тотев, цитиран от БНР. \r\n\r\n По думите му над 50 проекта по ОП \"Региони в растеж\" ще бъдат разгледани от общината. \r\n\r\n Той отбелязва, че това е първият етап на процедурата и администрацията е готова с методиката за сградите. \r\n\r\n Тотев подчертава, че приоритет ще е културната инфраструктура, паметниците на културата, сгради в зони за въздействие и ансамбли в централната градска част и Капана. \r\n\r\n Той припомни факта, че санирането в Пловдив е започнало бавно, но вече има много желаещи да се включат в програмата за енергийна ефективност. Те обаче могат да участват догодина, ако отново бъде осигурено финансиране от държавната програма. \r\n \n\t\t\t\t\t\t", "date": "2019.06.18", "title": "С 18 млн. лв. санират емблематични сгради в центъра на Пловдив"}
{"url": "http://www.bnews.bg/article/261708-ima_zadarzhan_za_udareniya_i_ubit_velosipedist_na_glavniya_pat_za_gkpp_makaza", "text": "\n 31-годишен мъж е задържан за катастрофата, при която загина велосипедист на главния път за ГКПП „Маказа”, съобщиха от МВР. \r\n\r\n Криминалисти от Национална полиция и ОДМВР-Кърджали установили, че колоездачът е ударен от лек автомобил „Пежо“. \r\n\r\n В разследването са участвали служители от всички районни управления на МВР в областта и били прегледани всички камери по трасето. \r\n\r\n Тялото на 37-годишния велосипедист беше открито на 15 юни около 10:30 ч. в канавка и транспортирано в Отделението по съдебна медицина в кърджалийската болница. \r\n\r\n Образувано е досъдебно производство. \r\n \n\t\t\t\t\t\t", "date": "2019.06.18", "title": "Има задържан за ударения и убит велосипедист на главния път за ГКПП „Маказа”"}
{"url": "http://www.bnews.bg/article/261703-uzhasyavashto_malniya_ubi_momche_dokato_razhozhda_kucheto_si_v_lyulin", "text": "\n Мълния е убила 20-годишно момче, докато разхожда домашния си любимец в столичния квартал „Люлин“. \r\nИнцидентът е станал между блоковете снощи.  \r\n\r\n Веднага е извикан екип на Спешна помощ. Момчето е откарано към „Пирогов“, но е починало непосредствено преди да бъде вкарано в Противошокова зала. \r\n\r\n Домашният любимец на младия мъж също не е оцелял. \r\n \n\t\t\t\t\t\t", "date": "2019.06.18", "title": "УЖАСЯВАЩО! Мълния уби момче, докато разхожда кучето си в „Люлин“"}
