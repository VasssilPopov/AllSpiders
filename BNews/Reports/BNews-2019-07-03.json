{"url": "http://www.bnews.bg/article/261960-astronavt_shte_potapya_turisti_do_titanik", "text": "\n „Титаник” е най-известният кораб в света… който няма как да видим над водата. Доскоро най-щадящият портфейла начин човек да се полюбува на „непотопяемия” плавателен съд бе чрез холивудските блокбъстъри. \r\n\r\n Вече не е така и всеки може да разгледа останките на „Титаник” на живо. Стига да има на разположение 125 000 долара. \r\n\r\n Те ще отидат в джоба на Стоктън Ръш и неговата компания „Оушън Гейт”. След 17 години в НАСА и 5 полета в космоса зад гърба си, той насочил погледа си към океанското дъно и започнал проект, който днес се нарича Изследователска експедиция „Титаник”. Целта – още догодина туристи да получат достъп до легендарния кораб. \r\n\r\n В опит да построят подходящата машина за експедициите, Ръш и екипът му експериментрали с въглеродни влакна – материал, който по принцип се използва в космическата индустрия. Така успели да създадат достатъчно лека, но издръжлива туристическа подводница, която да може да се справи с налягането на океанското дъно. Подводната лодка носи името „Титан”. \r\n\r\n Опитните потапяния са започнали още през миналата година, като при последното са били достигнати 3800 метра дълбочина. Именно на толкова под морското равнище лежи „Титаник”. \r\n\r\n Всяка експедиция ще включва 90 минути потапяне до дъното, 3 часа разглеждане на останките на Титаник, и 90 минути издигане към повърхността, пише в свой материал списание „Смитсониан”. \r\n\r\n На борда ще се качват до трима туристи, които ще бъдат придружени от самия Ръш, както и от различни експерти – учени, историци, биолози и т.н. \r\n\r\n Пред амбициозния проект на бившия астронавт има един голям проблем – скоро може да няма „Титаник” за разглеждане. Според проучване от 2016 г. има вероятност през следващите 15-20 г. т.нар „екстремофилна батерия” буквално да изяде останките на потъналия през 1912 г. кораб, отбелязва „Си Ен Ен Травъл”. \r\n\r\n Все пак Ръш очевидно няма притеснения – в плановете му фигурират още много места за експедиции, например край останките на потънали през Втората световна война кораби. \r\n \n\t\t\t\t\t\t", "date": "2019.07.03", "title": "Астронавт ще потапя туристи до „Титаник”"}
{"url": "http://www.bnews.bg/article/261957-chovechestvoto_proizvezhda_2_1_mlrd_tona_bokluk_na_godina", "text": "\n САЩ оглавява класацията за най-неефективната страна що се отнася до съотношението производство – рециклиране, посочва доклад на „Вериск Мейпълкрофт”. Компанията се фокусира върху проучването и анализирането на глобални проблеми. \r\n\r\n Последните данни, публикувани вчера, показват, че САЩ е на първо място в света по произвеждане на битов отпадък и на първо място по несправяне с него. Проучването заключава, че всяка година повече от 2,1 млрд. тона твърд битов отпадък се генерира на планетата. Това е достатъчно да запълни 822 хил. басейна с олимпийски размери. От тези количества едва 16% се рециклират напълно. \r\n\r\n Индексът за генериране на отпадък, който включва битови отпадъци, пластмаса, храна и опасни отпадъци, показва, че един американец произвежда 773 кг. боклук на година, което е 12% от тези 2,1 млрд. тона, а САЩ представлява само 4% от световното население. \r\n\r\n 27% идват от Китай и Индия, които пък формират 36% от населението на Земята. Т.е американците произвеждат три пъти повече боклук отколкото китайците и седем пъти повече от Етиопия. Тъй като Америка има най-голямата икономика в света, не е изненадващо, че произвежда най-много отпадъци. Притеснителното е, че липсва инициатива този отпадък да бъде преработен. \r\n\r\n Интересно е, че развитите европейски икономики, както и Канада, са също сред първенците в негативната класация. В това число влизат Холандия, Австрия, Швейцария, Германия, Франция и дори Австралия. Великобритания е на 14-то място и генерира 482 кг отпадък на домакинство всяка година, а рециклира само 44%. \r\n\r\n Америка обича да произвежда, но не и да рециклира. Едва 35% от създадените боклуци отиват в депа за преработка. Обратни са данните за Германия. Страната рециклира 68% и заема първото място по този показател в световен мащаб. \r\n\r\n Проучването допълва, че Китай, Тайланд, Виетнам и Малайзия напълно са забранили внос на солидни отпадъци, в това число и тонове пластмаса. През май тази година, почти целият свят, без САЩ, се съгласи да ограничи доставки на труднопреработваема пластмаса. \r\n\r\n Подобни политики ще се отразят сериозно на страни като Америка, именно заради неспособността да се справят с рециклирането. \r\n\r\n На първите 10 места в класацията население – генериран отпадък попадат – Китай, Индия, САЩ, Индонезия, Бразилия, Русия, Мексико, Япония, Германия и Турция. \r\n \n\t\t\t\t\t\t", "date": "2019.07.03", "title": "Човечеството произвежда 2,1 млрд. тона боклук на година"}
{"url": "http://www.bnews.bg/article/261958-otkriha_5_ma_nelegalni_migranti_v_kamion_na_gkpp_kulata", "text": "\n Откриха 5-ма нелегални мигранти скрити сред дини в камион при проверка на ГКПП-Кулата във вторник. Те са били без документи за самоличност и са се идентифицирали като граждани на Афганистан. На властите са представили бежански документ, издаден от гръцките власти. \r\n\r\n Камионът с полска регистрация, управляван от поляк, е спрян за проверка при влизане в страната. По документи той е превозвал дини от Гърция за Полша. \r\n\r\n За случая е уведомена гръцката страна, а шофьорът е задържан. След приключване на съдебните действия чужденците ще бъдат върнати в Гърция. \r\n \n\t\t\t\t\t\t", "date": "2019.07.03", "title": "Откриха 5-ма нелегални мигранти в камион на ГКПП-Кулата"}
{"url": "http://www.bnews.bg/article/261959-brad_pit_vze_vazhno_reshenie_koeto_mozhe_da_natazhi_mnogo_fenove", "text": "\n Известният актьор Брад Пит, многократно признаван за секс символа не само на Холивуд, но и на целия свят, казва, че вече не иска да бъде звезда на екрана. Според 55-годишния артист това е за млади звезди. \r\n\r\n \"За зрелите актьори също има роли, без съмнение. Но аз разбирам, че това не е моя работа - да се показвам пред камерата, да съм в главните роли. Разбирате, това е естествено\", заяви той. Пит отбелязва, че смята, че постепенното оттегляне от главните роли е нормално и той вече не иска да е \"винаги главното лице в обектива на оператора\". \r\n\r\n Бившият съпруг на Анджелина Джоли добави, че сега той е по-привлечен от това да е продуцент и да бъде от другата страна на камерата, отговаряйки за производството на проекта. Освен това наскоро той започна да се интересува от скулптура и понякога може да прекара цял ден в работилницата. \r\n  \r\n \n\t\t\t\t\t\t", "date": "2019.07.03", "title": "Брад Пит взе важно решение, което може да натъжи много фенове"}
{"url": "http://www.bnews.bg/article/261962-shesti_blok_na_aets_kozloduy_zaraboti", "text": "\n Шести блок на АЕЦ \"Козлодуй\" е включен в енергийната система на страната, съобщиха от централата. \r\n\r\n Блокът е включен в 17:52 часа, след като в 13:50 часа бе спрян поради задействане на електрическа защита. \r\n\r\n Отстранени са причините, довели до изключването на блока. Извършени са необходимите проверки, които потвърждават, че всички системи и съоръжения на блока работят нормално, допълва се в съобщението на централата. \r\n\r\n Пети блок на АЕЦ \"Козлодуй\" работи с пълно натоварване на мощността. \r\n \n\t\t\t\t\t\t", "date": "2019.07.03", "title": "Шести блок на АЕЦ \"Козлодуй\" заработи"}
{"url": "http://www.bnews.bg/article/261963-mazhat_na_adrenalinkata_yana_se_krie_ne_y_dava_razvod", "text": "\n Съпругът на адреналинката Яна Христова се крие от съда и тя не може да се разведе с него, пише \"Телеграф\".  31-годишната танцьорка още през пролетта започна дело за прекратяване на гражданския си брак. \r\n\r\n През април то беше отложено заради неявяването на 42-годишния мъж Ивайло Леков и съдия Тодор Тодоров даде срок от три месеца, за да може той да бъде открит и да му връчат призовка. \r\n  \r\n \n\t\t\t\t\t\t", "date": "2019.07.03", "title": "Мъжът на адреналинката Яна се крие, не й дава развод"}
{"url": "http://www.bnews.bg/article/261961-razsledvat_koruptsionna_shema_sred_sluzhiteli_na_kat_kazanlak", "text": "\n Разследват корупционна схема сред служители на КАТ-Казанлък. Проверяват се четирима служители.  Предполага се, че става дума за длъжностно престъпление, свързано с издаването на фишове и актове, част от които опрощавани. \r\n\r\n Разследването започнало след приключването на проверка на самоубийството на началника на КАТ-Казанлък. Тогава до автомобила му бяха намерени разпръснати банкноти с различен номинал. \r\n\r\n ,,Тогава в нас възникна възприятието, че може би има някаква корупционна схема. Касае се най-вероятно за извършени длъжностни престъпления от общ характер”, обясни окръжният прокурор Дичо Атанасов. \r\n \n\t\t\t\t\t\t", "date": "2019.07.03", "title": "Разследват корупционна схема сред служители на КАТ-Казанлък"}
{"url": "http://www.bnews.bg/article/261954-albaniya_i_kosovo_shte_sazdavat_obshti_diplomaticheski_misii", "text": "\n Външните министри на Албания и Косово Генц Цакай и Беджет Пацоли подписаха в Тирана споразумение, което предвижда да започнат действия за откриване на общи посолства и консулски представителства, предадоха македонските информационни сайтове, цитирайки агенция МИА. \r\n\r\n Споразумението се основава на четири стълба и е в служба на общия интерес на международната сцена, каза министър Цакай. В него е очертана и общата стратегия в областта на външната политика. \r\n\r\n „Четирите стълба са политика, дипломация, професионализъм на работещите и дипломатическа култура. В политически аспект Албания се задължава за конкретно представяне, защита и утвърждаване на политическите позиции на Косово във всички случаи, когато неговото присъствие и утвърждаване на политически становища е невъзможно по обективни причини. Албания ще предприеме и специална кампания за утвърждаване на държавността на Косово на международно ниво\", каза Цакай. \r\n\r\n Според двамата министри споразумението отваря нова глава в областта на външната политика между Албания и Косово. Пацоли, който се обърна към Цакай с думите „братко мой\", каза, че Косово е „стая в общия ни дом\". \r\n\r\n „Заедно ще бъдем по-силни\", заключи Пацоли. \r\n\r\n Споразумението за създаването на общи мисии се сключва, след като косовският президент Хашим Тачи заговори за обединение с Албания, ако ЕС продължи да изолира страната му. В края на юни Тачи заговори и за обединение на Косово с трите общини в Южна Сърбия с преобладаващо население –Прешево,  Бояновац и Медведжа. \r\n\r\n Междувременно Албания е разтърсена от голяма политическа криза и продължителни протести. Битката между премиера Рама и президента Мета се задълбочи след провеждането на местните избори, които бяха бойкотирани от опозицията. \r\n \n\t\t\t\t\t\t", "date": "2019.07.03", "title": "Албания и Косово ще създават общи дипломатически мисии"}
{"url": "http://www.bnews.bg/article/261955-shefat_na_zatvorite_shte_bade_osvoboden_ot_dlazhnost", "text": "\n Шефът на Главна дирекция „Изпълнение на наказанията” главен комисар Васил Миладинов ще бъде сменен сменен, обяви правосъдният министър Данаил Кирилов.  \r\n\r\n Той заяви, че ще подпише заповедта за освобождаването на Миладинов до края на деня. \r\n\r\n Очаквайте подробности! \r\n \n\t\t\t\t\t\t", "date": "2019.07.03", "title": "Шефът на затворите ще бъде освободен от длъжност"}
{"url": "http://www.bnews.bg/article/261956-tsisternata_vzrivila_hitrino_proizvedena_prez_1971", "text": "\n Цистерната, която предизвика смъртоносната експлозия в Хитрино през декември 2016 г., не е трябвало въобще да бъде в експлоатация в момента на инцидента. Това заяви днес пред съда в Шумен свидетелят по делото инж. Евгений Димов, който е правил експертиза на съоръжението. \r\n\r\n Ултразвуково обследване, направено от вещото лице през 2017 г., показва, че дъното и стените на цистерната са с 6 милиметра по-тънки от изискваната на Международния правилник за превоз на опасни товари. \r\n\r\n „Ако дебелината на стените на спуканата цистерна бе като на другите в композицията, вероятно нямаше да има проблеми”, обясни инж. Димов, цитиран от БНР. \r\n\r\n Цистерната, произведена през 1971 г., е трябвало да бъде бракувана или допълнително защитена: „Такива мерки обаче не са взети. Отговорност носи наемателят, който е необходимо да знае каква техника ползва, както и контролната фирма, която е позволила тази цистерна да бъде използвана”. \r\n\r\n Делото за катастрофата продължава. Според прокуратурата високата скорост на влаковата композиция е причинила катастрофата. Взривът уби 7 души и унищожи центъра на селото. \r\n \n\t\t\t\t\t\t", "date": "2019.07.03", "title": "Цистерната, взривила Хитрино – произведена през 1971 "}
{"url": "http://www.bnews.bg/article/261953-godina_sled_intsidenta_v_svoge_patnata_bezopasnost_prodalzhava_da_tane_v_dalboka_kriza", "text": "\n Пътната безопасност в България продължава да е в дълбока криза. Това коментира пред БНР Диана Русинова от Института за пътна безопасност по повод пътните инциденти с автобуси, превозващи деца, от последните дни.„Очевидно е, че ние като общество трябва да вземем пътната безопасност в наши ръце. Пътната безопасност е в пълен нормативен хаос“, каза още тя. \r\n\r\n Русинова подчерта, че още преди година Институтът за пътна безопасност е идентифицирал проблеми с превоза на ученици и е алармирал всички възможни институции за дефицити в законодателството за превоз на пътници, конкретно на деца.„Резултат няма. Инцидентите продължават да нарастват. Няма конкретна специализирана рамка, по която да се извършват тези превози със специализирани изисквания, няма яснота на какви изисквания трябва да отговарят тези автобуси за превоз на деца“.По думите на Диана Русинова не може да се променя едно нещо, за да даде резултат цялото, а трябват цялостна промяна и реформа в сферата на пътната безопасност. \r\n \n\t\t\t\t\t\t", "date": "2019.07.03", "title": "Година след инцидента в Своге, пътната безопасност продължава да тъне в дълбока криза!"}
{"url": "http://www.bnews.bg/article/261949-presyakoha_li_shema_za_milioni_na_vmro", "text": "\n    Схемата за милиони на ВМРО беше пресечена под натиск на граждани и сдружение Балканика. За безкрупулната схема стана ясно през месец май, когато журналистите Николай Бареков и Димитър Байрактаров дадоха гласност за намеренията на ВМРОвски зам. министър Николай Кънчев да даде зелена светлина за изграждане на ВЕЦ в язовир Ястребино. Журналистите включиха наживо в предаването си бившия шеф на РИОСВ- Шумен Евелина Шишманова, която разкри цялата схема в дъното на която стои ВМРО. Според Шишманова изграждането на ВЕЦ без издаването на ОВОС /Оценка за въздействие върху околната среда/ напрактика е щяло да остави община Антоново без питейна вода, тъй като яз. Ястребино е основен водоизточник за населените места в общината. За да избегне противопоставянето на Шишманова, дясната ръка на Каракачанов и зам. министър на екологичното министерство набързо пенсионира Евелина Шишманова и на нейно място назначава удобен заместник, който бързо дава разрешение за изграждане на ВЕЦ-а без изготвяне на ОВОС. Евелина Шишманова е изпратила подробно писмо за корупционната схема на ВМРО и до председателя на парламентарната група на Обединени патриоти Волен Сидеров, но не получава отговор за предприети действия. Междувременно сдружение Балканика обжалва порочното разрешение за изграждане на ВЕЦ и вседствие на гражданския отпор и страхът, че случая ще стигне до прокуратурата министър Нено Димов спира изграждането на ВЕЦ-а с решение №133 от 27 юни 2019 г. Така за пореден път будното гражданско общество проваля схема за милиони на пишман войводите от ВМРО.  \r\n \n\t\t\t\t\t\t", "date": "2019.07.03", "title": "Пресякоха ли схема за милиони на ВМРО?"}
{"url": "http://www.bnews.bg/article/261950-ep_ne_izbra_predsedatel_v_parvoto_glasuvane", "text": "\n Европейският парламент не успя да определи с първото гласуване новия председател на институцията. Засега води Давид Сасоли (Италия), издигнат от групата на социалистите и демократите. \r\n\r\n В гласуването са участвали 735 евродепутати, като необходимото мнозинство е било 332 гласа, уточни председателстващият заседанието Антонио Таяни. Той обяви начало на второто гласуване. В първия кръг Сасоли получава 325 гласа. Ска Келер (Зелени) има 133 гласа, Сира Рего(Европейска обединена левица) - 42, Ян Захрадил (Чехия) - 162 гласа. Общо 73 гласа са били недействителни. \r\n\r\n За втория кръг не са издигнати нови кандидати. Ако и във втория кръг нито един от кандидатите няма необходимото мнозинство, ще се гласува трети път. \r\n\r\n В случай че и тогава резултатите са недостатъчни за излъчването на победител, в четвъртото и последно гласуване ще участват само онези двама, постигнали най-голяма подкрепа. Печели този, който получи повече гласове. \r\n \n\t\t\t\t\t\t", "date": "2019.07.03", "title": "ЕП не избра председател в първото гласуване"}
{"url": "http://www.bnews.bg/article/261952-sem_si_zatvarya_ochite_za_skriti_reklami_v_televiziite_na_banki_i_monopolisti", "text": "\n  Все по-нагли и по-брутални започнаха да стават напоследък водещите в телевизиите, които безпардонно нарушават закона и правят реклами на банки и монополни дружества. Само през последните дни станахме свидетели в ефира на няколко от големите телевизии водещите да правят реклама на определена банка. Особено фрапиращо бе поведението на водещата на предаването \"Събуди се\" по Нова телевизия, която бе поканила за свой гост в съботното издание изп. Директор на УниКредит Булбанк Теодора Петкова. Темата бе анонсирана като разговор за лихвите, но ни в клин ни в ръкав гостенката на няколко пъти спомена името на банката , чийто директор е, но не бе предупредена нито веднъж от водещата на предаването. На екрана нямаше надпис \"платено\" както изисква закона, което е и грубо нарушение. Според запознати от бранша това е честа практика като по този начин парите се прибират под масата или се уреждат кредити на преференциално ниски лихви. Ще се самосезира ли СЕМ остава да видиме. \r\n \n\t\t\t\t\t\t", "date": "2019.07.03", "title": "СЕМ си затваря очите за скрити реклами в телевизиите на банки и монополисти!"}
{"url": "http://www.bnews.bg/article/261944-chetirima_raneni_pri_strelba_v_targovski_tsentar_v_kaliforniya", "text": "\n Четирима души бяха ранени след стрелба в търговски център в град Сан Бруно, щата Калифорния, информира БГНЕС. \r\n\r\n Градската полиция съобщи, че търговският център „Tanforan” е бил евакуиран спешно. Ранените са откарани в различни болници. \r\n\r\n Много полицейски коли са обградили търговския център. Инцидентът се разследва. \r\n \n\t\t\t\t\t\t", "date": "2019.07.03", "title": "Четирима ранени при стрелба в търговски център в Калифорния"}
{"url": "http://www.bnews.bg/article/261951-asistentkata_na_tramp_zarabotva_po_145_000_dolara_godishno", "text": "\n 28-годишната Маделин Уестерхаут е един от най-дълго задържалите се служители на президента на САЩ Доналд Тръмп в Белия дом, където по принцип текучеството е голямо. \r\n\r\n През 2017 г. администрацията на Тръмп назначи тогава 26-годишната Уестерхаут за специален асистент и изпълнителен асистент на президента - позиция, на която тя печелеше по 95 000 долара на година. \r\n\r\n През февруари 2019 г. тя беше повишена до оперативен директор на Овалния кабинет - позиция, на която получава годишна заплата в размер на 145 000 долара, според данните за заплащането в Белия дом, публикувани вчера. \r\n\r\n Миналата година Уестерхаут е заработила 130 000 долара като асистент на Тръмп. Заплащането също така е значително по-високо от средния годишен доход на домакинствата на милениалите в САЩ, който възлиза на 69 000 долара, според анализа на изследователския център Pew. \r\n\r\n Анита Декър Брекънридж, която на 32-годишна възраст започна като изпълнителен асистент на бившия президент Барак Обама при втория му мандат, също печелеше по 95 000 долара на година. Междувременно първият изпълнителен асистент на Обама - Кейти Джонсън, която започна през 2009 г., получаваше по 90 000 долара. \r\n\r\n Уестерхаут, която е от Калифорния, първоначално привлече вниманието на медиите през 2016 г., когато беше заснета да придружава високопоставените гости на Тръмп из коридорите на Trump Tower. По онова време тя беше асистент на Кейти Уолш от Републиканската партия. \r\n\r\n Уестерхаут завършва колежа в Чарлстън през 2013 г. с диплома по политически науки. През последния си семестър в университета тя е част от предизборната кампания на Мит Ромни през 2012 г. \r\n\r\n След дипломирането си тя се мести във Вашингтон, където става стажант на бившия конгресмен от Калифорния Джон Кембъл, преди да започне работа в Републиканската партия. \r\n \n\t\t\t\t\t\t", "date": "2019.07.03", "title": "Асистентката на Тръмп заработва по 145 000 долара годишно"}
{"url": "http://www.bnews.bg/article/261947-yuristi_izlizat_na_protest_zaradi_pravata_na_arestantite", "text": "\n От Съюза на младите юристи излизат на протест в защита на човешките права на арестантите. Той се организира пред Министерството на правосъдието заради по думите им – сериозните и нерешени проблеми в арестите на България. \r\n\r\n Като мотив се посочват сериозните и нерешени проблеми в арестите на България, а поводът е протестът на роднини на полицаите, обвинени в убийството на Ангел Димитров-Чората. \r\n\r\n Исканията на юристите са да се променят условията в арестите, умишлено да не се държат арестанти месеци наред в лоши условия, постоянен арест да не се постановява за повече от 2 месеца и да няма двойни стандарти, където визират имунитета на политиците и изтъкват, че у нас на никой политик, магистрат или министър никога не е налагана най-тежката мярка \"задържане под стража\". \r\n \n\t\t\t\t\t\t", "date": "2019.07.03", "title": "Юристи излизат на протест заради правата на арестантите"}
{"url": "http://www.bnews.bg/article/261948-karvava_svada_mazh_e_namushkan_pri_semeen_skandal", "text": "\n 38-годишен мъж е бил намушкан с нож по време на семеен скандал в Ардино, съобщи полицията в Кърджали. \r\n\r\n Инцидентът е станал снощи около 22:30 часа. Мъжът е бил ранен в раменната област. Той е настанен под наблюдение в ардинската болница. За нападението е задържана 36-годишната му приятелка за срок до 24 часа в полицейското управление. Според първоначалната информация кавгата е избухнала след семеен празник. Причините все още се изясняват. \r\n\r\n Образувано е досъдебно производство за нанесена телесна повреда. \r\n \n\t\t\t\t\t\t", "date": "2019.07.03", "title": "КЪРВАВА СВАДА! Мъж е намушкан при семеен скандал"}
{"url": "http://www.bnews.bg/article/261945-shok_za_biznesa_stryaskasht_200_protsenten_skok_na_tsenata_na_toka_za_biznesa", "text": "\n Стряскащо повишение на цената на тока за бизнеса. Увеличението е с 203 процента в сравнение с цените от миналия петък. На българската борса един мегаватчас електроенергия за бизнеса струва 196 лева, съобщава Нова телевизия.  \r\n\r\n За сравнение, цената в много по-богатите страни в Европа е близо 3 пъти по-ниска - около 70 лева за мегаватчас. \r\n\r\n Днес едрият бизнес ще поиска отново оставката на шефа на Националната електрическа компания (НЕК) Петър Илиев. Индустриалците го обвиняват в лобизъм, като дори изтъкват, че умишлено влияе на цените в полза на голям играч на енергийния пазар (вероятно става въпрос за Христо Ковачки). \r\n\r\n Изнесен и платен е ток за над 700 млн. лв., Илиев обвинява законодателството \r\n\r\n Припомняме, че преди дни Българският енергиен холдинг (БЕХ) не прие оставката на Илиев от шефското място в НЕК, която той депозира на 19 юни.  \r\n\r\n Шефът на АИКБ Васил Велев публично обвини НЕК, че действа като организирана престъпна група. \r\n\r\n Петър Илиев отхвърли обвиненията и се опита да обясни действията на НЕК \r\n \n\t\t\t\t\t\t", "date": "2019.07.03", "title": "ШОК ЗА БИЗНЕСА! Стряскащ 200-процентен скок на цената на тока за бизнеса"}
{"url": "http://www.bnews.bg/article/261946-otnovo_zhalt_kod_za_zhega", "text": "\n Днес ще бъде слънчево, около и след обяд горещо. Максималните температури ще бъдат между 34 и 39°. По-късно след обяд над северните и планинските райони ще се образуват купести облаци, на отделни места и купесто-дъждовни и ще превали краткотраен дъжд. Възможни са локални гръмотевични бури и градушки. Вятърът ще е слаб от северозапад, в източните райони от юг-югоизток. \r\n\r\n За това предупреди НИМХ. \r\n\r\n Над планините ще е предимно слънчево.След обяд ще се развива купеста облачност, а до полунощ на места ще превали и прегърми. Вятърът ще е слаб, предимно от изток-североизток, привечер ще се ориентира от север-северозапад. Максималната температура на височина 1200 метра ще е около 29°, на 2000 метра - около 22° \r\n\r\n По Черноморието ще бъде слънчево и горещо. Ще духа характерен бриз. Максималните температури ще са 30-33°. Температурата на морската вода е 26-28°. Вълнението на морето ще е 2-3 бала. \r\n \n\t\t\t\t\t\t", "date": "2019.07.03", "title": "Отново жълт код за жега"}
{"url": "http://www.bnews.bg/article/261943-parche_mazilka_ruhna_varhu_trotoar_v_tsentara_na_sofiya", "text": "\n Огромно парче от сграда, намираща се на ъгъла на бул. „Княз Ал. Дондуков” и ул. „Бачо Киро” се откъсна и падна върху тротоара, съобщава БГНЕС. \r\n\r\n По чудо няма пострадали хора. Мястото на инцидента се намира на оживен столичен булевард – срещу сградата на бившия Партиен дом и КЕВР. В близост има и много офис сгради. \r\n\r\n За инцидента са информирани властите, а периметърът е обграден с полицейска лента. \r\n\r\n При падането парчето се е разбило на по-малки късове. Отчупеното парче е от мазилката на тераса, сградата е строено през миналия век. \r\n \n\t\t\t\t\t\t", "date": "2019.07.03", "title": "Парче мазилка рухна върху тротоар в центъра на София"}
{"url": "http://www.bnews.bg/article/261942-14_voenni_moryatsi_sa_zaginali_pri_pozhar_na_ruska_sekretna_podvodnitsa", "text": "\n 14 руски военни моряци са загинали при пожар на борда на подводница в териториалните води на Русия, съобщи днес министерството на отбраната в Москва. \r\n\r\n По информация на агенция РБК дълбоководният спускаем апарат е секретната атомна подводница АС-12, известна с прозвището \"Лошарик\". \r\n\r\n Според твърде пестеливото официално съобщение инцидентът е станал вчера, докато екипажът е извършвал батиметрични изследвания в рамките на \"изучаване на придънното пространство на Световния океан в интерес на Военноморския флот на Русия\". \r\n\r\n Благодарение на \"самоотвержените действия\" на моряците пожарът е бил потушен, но те са загинали вследствие на отравяне от изпаренията при горенето, пише още в прессъобщението. \r\n\r\n Понастоящем подводницата се намира в руската военноморска база в Североморск, Мурманска област. \r\n\r\n Разследването се ръководи от главнокомандващия на ВМФ на Русия, съобщи министерството. \r\n\r\n През август 2000 г. руската подводница \"Курск\" потъна в Баренцово море след две експлозии на борда. Тогава загинаха всички 118 моряци на борда. \r\n \n\t\t\t\t\t\t", "date": "2019.07.03", "title": "14 военни моряци са загинали при пожар на руска секретна подводница"}
{"url": "http://www.bnews.bg/article/261941-kpkonpi_izpra_i_mariya_gabriel_evrodeputatite_ne_zaemali_publichna_dlazhnost", "text": "\n \r\nКПКОНПИ прекрати производството си по сигнал против Мария Габриел с мотив, че евродепутатите не заемат публична длъжност и прехвърли топката към Прокуратурата. Сигналът срещу Габриел беше за това, че е ползвала под наем общинско жилище на занижени цени. По думите на тогавашната евродепутатка жилището и трябвало, за да си „стокира“ вещите. \r\n\r\n Сигналът срещу нея бе подаден през януари тази година от гражданското сдружение \"Боец\". При проверката си КПКОНПИ е установила, че членовете на Европейския парламент не са лица, заемащи публична длъжност по смисъла на Закон за предотвратяване и установяване на конфликт на интереси. От това следва, че в периода на действие на договора за наем от 01.10.2010 г. до 31.08.2012 г. Мария Габриел не е заемала публична длъжност. \r\n\r\n В сигнала се твърди, че Мария Габриел е ползвала под наем общинско жилище, като месечната наемна цена на жилището е била в размер на 400 лева. Договорът е сключен през октомври 2010 г., когато Мария Габриел е била вече евродепутат с 30 000 лв. месечен доход. Апартаментът е собственост на дружество. Според твърденията, цената на наемите през този период в съответния квартал била в диапазона между 1400-1600 лв. Към сигнала са били приложени и медийни публикации, съобщава БТА. \r\n\r\n Договорът за отдаване под наем на апартамента на ул. “Никола Вапцаров“ 25 в столичния квартал “Лозенец“ е сключен през октомври 2010, когато Мария Габриел (тогава Неделчева) вече е евродепутат с 30 000 лева месечен доход. Тя е ползвала апартамента около две години. Става дума за жилище от 128 кв.м, което е част от портфейла на скандалното общинско дружество \"Софийски имоти\". \r\n\r\n Липсата на тази предпоставка - субект, или лице, заемащо публична длъжност, срещу което да се проведе административното производство, се явява пречка за разглеждане на постъпилия сигнал и е основание за прекратяване на настоящото производство, обясняват от КПКОНПИ. \r\n\r\n В решението на Комисията се казва още, че то следва да се изпрати заедно с цялата административна преписка на Софийска градска прокуратура, с оглед на това прокуратурата да прецени дали да подаде протест до съда в едномесечен срок от съобщаването на решението, с което се установява липсата на конфликт на интереси. \r\n \n\t\t\t\t\t\t", "date": "2019.07.03", "title": "КПКОНПИ „изпра“ и Мария Габриел – евродепутатите не заемали публична длъжност"}
