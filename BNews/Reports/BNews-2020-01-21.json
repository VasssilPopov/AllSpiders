{"url": "http://www.bnews.bg/article/265409-akademitsite_ot_ban_obyavi_kurs_kam_akademichen_prevrat_vlastta_bila_falirala", "text": "\n Учените и интелектуалците от инициативата \"Единение\" излязоха с радикално обръщение, с което декларират, че \"преминават към поредица от активни действия за спасяване на България\". \r\n\r\n Какви ще са те не се разбира от текста на позицията. \r\n\r\n В същото време от организацията, създадена по инициатива на акад. Стефан Воденичаров заявяват, че историческата памет ги задължавала, а национланата съвест ги овластявала да вземат съдбата на Отечеството ни в свои ръце. \r\n\r\n Членове на \"Единение\" са и академик Георги Марков, бизнесменът Красимир Дачев, бившият вицепремиер доц. Даниела Бобева и доц. Цвета Маркова, бивш председател на Държавната комисия по сигурността на информацията. \r\n\r\n Според интелектуалците в момента страната ни е в дълбока криза и разпадът на държавата е факт.  \r\n\r\n Управлението е превърнато в политическо празнословие, самохвалство, дори с откровени лъжи и снимки с чуждестранни лидери, които все по-очевидно и активно се възползват от безволевото българско правителство, пишат от инициатива \"Единение\" и са категорични, че държава, в която с капачки се купуват кувьози за новородените и с есемеси – дефибрилатори за болниците, е държава без управление. \r\n\r\n Ето и текста на цялото обръщение на Инициатива „Единение”: \r\n\r\n Скъпи съотечественици, \r\n\r\n Съдбата на Отечеството е съдба – и отговорност – на всеки от нас! \r\n\r\n А Отечеството е в дълбока криза – не от вчера и не в една област. Държавата се разпада, нацията е сред най-бързо изчезващите в света, доходите са унизителни, икономиката е инерционна и зависима, а държавният бюджет – зле събиран и още по-зле разходван. \r\n\r\n Няма нито една област, която да се развива добре, а в повечето кризата е дълбока и трайна. Няма нито една реформа – в нито една област, с нито един видим резултат. Има отделни успехи, но нито една значима положителна тенденция! В нито една сфера. И множество рушителни... \r\n\r\n Управлението е превърнато в политическо празнословие, самохвалство, дори с откровени лъжи и снимки с чуждестранни лидери, които все по-очевидно и активно се възползват от безволевото българско правителство... \r\n\r\n Нация, която за 30 години е загубила 30% от населението си, а други 15 % живеят извън територията ù, а повечето останали в Родината са съписани от тревоги и лишени от идеали и надежди, е загиваща нация. \r\n\r\n Държава, в която с капачки се купуват кувьози за новородените и с есемеси – дефибрилатори за болниците, е държава без управление. Държава, в която парламентът се ползва с 8 % доверие, а съдът – с 12 %, е територия без управление. Държава, в която 30 % от гласовете на избори са невалидни, не е демократична държава. И държава, 70 % от живеещите в която смятат положението си за „лошо” или „недобро”, 30 % от работещите /!/ и 67 % от пенсионерите получават доходи под социалния минимум не е социална държава. Държава с такива равнища на управленски произвол и всеобща корупция не е правова държава. \r\n\r\n Държава с всички тези недъзи не е европейска държава. \r\n\r\n Фактите са ясни, изводът също: България е без управление, България се руши, българската нация загива!  \r\nНе можем – и нямаме време и право – повече да търпим драматичната неадекватност и безпомощност на политическото управление. \r\n\r\n Сегашната българска демокрация не предлага решения – изборите, все по-манипулирани, не водят до никаква промяна. \r\n\r\n Но древното ни Отечество все още има едно огромно богатство: народ с изключителни и несъмнени качества. Народ с висок интелект, с изобилие от таланти, с научен и природен потенциал. Народ с минало, което ни задължава да се държим като народ с бъдеще. \r\n\r\n Но бъдеще имат само народите, които не търпят безобразията, лъжата, кражбата, управленската безпомощност. Народите, които реагират! \r\n\r\n Години наред Инициатива „Единение” разработваше анализи какво да се направи във всеки отрасъл. Предлагаше готови и работещи решения на политическите партии и на държавните институции. Но те не желаят да работят за Отечеството – вцепенени от личен интерес и некомпетентност... \r\n\r\n ЗАТОВА ОБЯВЯВАМЕ, ЧЕ ПРЕМИНАВАМЕ КЪМ ПОРЕДИЦА ОТ АКТИВНИ ДЕЙСТВИЯ ЗА СПАСЯВАНЕ НА БЪЛГАРИЯ. \r\nИСТОРИЧЕСКАТА ПАМЕТ НИ ЗАДЪЛЖАВА, НАЦИОНАЛНАТА СЪВЕСТ НИ ОВЛАСТЯВА ДА ВЗЕМЕМ СЪДБАТА НА ОТЕЧЕСТВОТО В РЪЦЕТЕ СИ! \r\n\r\n   \r\n \n\t\t\t\t\t\t", "date": "2020.01.21", "title": "Академиците от БАН обяви курс към “академичен преврат”! Властта била фалирала"}
{"url": "http://www.bnews.bg/article/265408-konsulat_ni_v_myunhen_obvinen_v_prestaplenie", "text": "\n Военно-окръжната прокуратура в София повдигна обвинение на консула ни в Мюнхен Драгомир Димитров за извършено от него престъпление по служба по времето, когато е бил председател на Държавна агенция \"Разузнаване\". \r\n\r\n От съобщението на Военно-окръжна прокуратура – София повдигна става ясно, че Димитров е привлечен за обвиняем за това, че за времето от 14.07.2016 г. до 09.08.2016 г. в качеството му на длъжностно лице – председател на Държавна агенция \"Разузнаване\" нарушил служебните си задължения, като не организирал и не контролирал дейностите по Защита на класифицираната информация в Държавна агенция „Разузнаване“, с цел да набави облага за определено дружество в размер на 91 500,00 евро и от това са настъпили немаловажни вредни последици – осъществен нерегламентиран достъп до класифицирана информация по смисъла на Закона за защита на класифицираната информация. \r\n\r\n По отношение на Димитров е постановена мярка за неотклонение \"Гаранция в пари\" в размер на 5000 лева.  \r\n\r\n \"МВнР бе уведомено от Прокуратурата на Република България, че предстои повдигане на обвинение спрямо служител от дипломатическата служба. Самият служител оказва съдействие на органите на държавното обвинение. Към момента няма основания за предприемане на действия от страна на работодателя, тъй като от съобщението на прокуратурата става ясно, че обект на проверка са действия, извършени от служителя преди назначаването му в дипломатическата служба\", заявиха от пресцентъра на външно министерство. \r\n\r\n БГНЕС припомня, че до лятото на 2018 година Драгомир Димитров беше председател на Държавната агенция \"Разузнаване\". След съгласуване между кабинета и президента, Димитров зае поста генерален консул на България в Мюнхен. \r\n\r\n От прокуратурата казаха за NOVA, че не могат да предоставят повече информация по казуса, тъй като цялото разследване представлява държавна тайна. \r\n \n\t\t\t\t\t\t", "date": "2020.01.21", "title": "Консулът ни в Мюнхен обвинен в престъпление"}
{"url": "http://www.bnews.bg/article/265411-chisteneto_na_sofiya_ochakvano_dadeno_na_titan_domuschievi_i_valka", "text": "\n Консорциуми около почистващата фирма \"Титан\" на Иво Иванов и Димитър Борисов и братята Кирил и Георги Домусчиеви, както и дружества, свързани с Румен Гайтански, известен като Вълка, си поделят чистенето на София в следващите 5 години. За услугите те ще получават милиони левове годишно от бюджета на общината и парите са повече спрямо сега плащаните от кметството за чистота. \r\n\r\n Това става ясно от класирането на кандидатите в обществената поръчка с прогнозна стойност от 435 млн. лева за поддържането на 19 и половина (\"Триадица\" е разделен на две) от 24-те столични района. \r\n\r\n Дружествата около \"Титан\" и Домусчиеви са избрани да събират боклуците, да мият улици и тротоари и да чистят публичната инфраструктура от сняг в 11 и половина района. Те на практика запазват досегашните си терени. Дружествата поддържат и \"Витоша\" и \"Овча купел\", за които договорите изтичат по-късно и не са в обхвата на настоящата поръчка. \r\n\r\n Компании, притежавани или свързани с Гайтански, взимат други 8 района при положение, че до момента нямаха директен договор с общината, въпреки че индиректно обслужваха три района. \r\n \n\t\t\t\t\t\t", "date": "2020.01.21", "title": "Чистенето на София очаквано дадено на \"Титан\", Домусчиеви и Вълка\r\n"}
{"url": "http://www.bnews.bg/article/265403-natsionalizatsiyata_na_lotariyata_s_biletchetata_nyama_da_ima_nikakav_polozhitelen_efekt_za_obshtestvoto", "text": "\n Национализацията на лотарията с билетчетата няма да има никакъв положителен ефект за обществото. Нищо полезно няма в това един хазарт от частен да стане държавен.  \r\n\r\n Затова и няма да се случи. Просто наблюдаваме класическа сцена на държавен рекет срещу бизнесмен, който не отчита обратно толкова, колкото властта е очаквала да отчита. Властта е толкова нелепа на фона на водната криза, че всяка нова пикантна тема е глътка въздух за нея. \r\n\r\n Васил Божков със сигурност е в слаба позиция и заигравката с протести на фенове на „Левски“ няма да му помогнат, тъй като обществото няма как да застане на страната на качулати лумпени, пък дори и от другата страна да е Бойко Борисов. Божков не може и да съди държавата за реални пропуснати ползи. Всеки съд ще иска да докаже тези пропуснати ползи, като покаже отчетите си за последните години. Но как да покаже реалните си отчети, като от това ще лъсне, че не е платил стотици милиони левове данъци... Божков винаги е уважавал силните на деня. И сега ще отстъпи. \r\nОт това обаче обществото пак нищо няма да спечели, просто защото в цялата тази схема нито властта, нито Божков мислят за него. Мислят само за пари. И доколкото за това не можем да виним Божков, държавата определено  \r\nможем. \r\n\r\n В хазарта има два пътя. Или го забраняваш тотално и той минава изцяло в черните подземия, или го разрешаваш и непрекъснато търсиш начин да балансираш положителния икономически ефект от него да се разпредели честно между хазартния оператор и обществото. У нас сме решили да е позволен и аз смятам, че това е правилно. Всеки има глава на раменете си. Не искам държавата да ми забранява да си заложа апартамента, за да купя 200 000 лотарийни билети. Това е мое решение. Не е нейно. \r\n\r\n Ако държавата обаче НАИСТИНА иска да стори нещо положително, то тя може да направи много, за да подобри баланса между обществото и Божков. Примерно: да ограничи рекламата на хазартните игри, да забрани продажбата на лотарийни билети в търговската мрежа и да я ограничи само до специализирани небрандирани обекти на издръжка на самия оператор, да увеличи данъците, да изобрети смислени политики, които да финансира с тези данъци, да инвестира в програми срещу пристрастяването, да забрани продажбата на билети в жилищни квартали, или около училища, да забрани влизането на непълнолетни лица в специализираните пунктове за продажба.... И т.н., и т.н. \r\n\r\n Много, много на брой ефективни стъпки. Национализацията не е сред тях. \r\n\r\n Източник: Деян Дянков, Фейсбук \r\n \n\t\t\t\t\t\t", "date": "2020.01.21", "title": "Национализацията на лотарията с билетчетата няма да има никакъв положителен ефект за обществото"}
{"url": "http://www.bnews.bg/article/265407-pensiyata_v_ispaniya_1153_evro_u_nas_200", "text": "\n От 1 юли 2020-а най-ниската пенсия в България ще бъде 250 лв., дотогава остава 219,43 лв. Останалите ще бъдат вдигнати с 6,7% и размерът на средната се очаква да мине 400 лв., т.е. 200 евро. На този фон Испания вдига средния размер на пенсията до 1153 евро! \r\n\r\n Увеличението вече е одобрено от правителството на Педро Санчес и влиза в сила от февруари. \r\n\r\n Така средната пенсия за страната става 1153,84 евро на месец. В 16 испански провинции тази сума е по-голяма. \r\n\r\n \r\n\r\n Най-големите пенсии се получават в Страната на баските – Виская (1437.60 EUR), Алава (1422,67 €) и Гипускоа (1359,19 €). \r\n\r\n Следвани от Астурия (1380,55 евро), Мадрид (1338,77 евро), Навара (1293,66 евро), Ваядолид (1284,05 евро), Сеута (1,244,28 евро), Сарагоса ( 1240,74 евро), Кантабрия (1216,39 евро), Гуадалахара (1210,35 евро), Бургос (1201,20 евро), Барселона (1199,38 евро), Мелия (1192,01 евро), Кадис (1178, 5 евро) и Паленсия (1165,83 евро). \r\n\r\n Поради тази причина Билбао, Витория, Сан Себастиян и Мадрид са четирите най-добри градове в Испания за пенсиониране, като вземе предвид по-високите пенсии, качеството на живот и културни събития. \r\n\r\n В съседна Сърбия пък най-ниската пенсия е 175,34 лв., което е с около 74 лв. по-малко нашата. Максималната обаче достига 2197 лв., което е почти двойно повече, отколкото у нас – 1200 лева. \r\n\r\n Средно сръбските пенсионери също вземат повече от българските – 431,89 лв. В края на декември сръбският президент Александър Вучич заяви, че при изпълнение на инвестиционната програма на Сърбия средната заплата в страната в края на 2025 г. ще бъде 900 евро, а пенсиите между 430 и 440 евро. \r\n\r\n В Румъния пенсиите също са по-високи от нашите. Северната ни съседка реши да ги вдигне с 40%. Така най-ниската ще стигне 395,85 лв., което е със 145 лв. повече от най-малката в България. \r\n\r\n 306,15 лв. пък е най-ниската пенсия в Северна Македония, това е с 56 лв. повече в сравнение с минималната пенсия на българина от юли. В Босна през миналата година минималната пенсия се вдигна с 3,2% и достигна 395,20 босненски марки, което е около 395 лв. \r\n\r\n Най-високата минимална пенсия на Балканите вземат в Словения. Още през 2017 г. е взето решение тя да е 500 евро, или 975 лв. Така словенският беден пенсионер е 4 пъти по-богат от българския и с доходи, равни почти на най-високите пенсии в България. \r\n\r\n Турция също вдигна пенсиите с около 5% през тази година. Там пенсионерите получават пари според длъжността, която са заемали, докато са работили. Така най-ниската сума за земеделците е 1333 турски лири, или 392,02 лв., за занаятчиите пък е 1893 лири, или 556,71 лв. \r\n\r\n В Хърватия пенсиите също са високи, като най-ниската е 2700 куни, или около 710 лв. \r\n\r\n Високи пенсии получават и в Гърция. Там минималната стига 780 лв., докато хората с над 30 години стаж вземат 877 лв. Това е над 3 пъти повече от нашата. \r\n\r\n Ново увеличение на пенсиите за стари и нови пенсионери в Гърция предвижда внесеният вече нов законопроект в парламента през януари. Увеличенията на пенсиите ще варират от 3 до 10% и засягат пенсионерите, които имат над 30 г. осигуряване. \r\n\r\n Предвижда се още и увеличение на допълнителните пенсии до 48% за упражняващи професии на свободна практика и земеделски производители. Новата осигурителна реформа трябва да увеличи всички пенсии, които бяха намалени до 1300 евро. Така средното увеличение ще е 99,5 евро, или със 194 лв. \r\n\r\n В Кипър пенсията също е доста по-висока от нашата. Минималната там стига 358,84 евро, или около 700 лв. Социалната пенсия пък е 341,95 евро, което прави около 677 лв., докато в България социалната пенсия до първи 1 юли ще е 132,74 лв. След тази дата тя ще се вдигне с 8,89 лв. \r\n \n\t\t\t\t\t\t", "date": "2020.01.21", "title": "Пенсията в Испания – 1153 евро, у нас - €200"}
{"url": "http://www.bnews.bg/article/265405-ivan_geshev_razporedi_spetsialen_nadzor_varhu_razsledvaniyata_za_otpadatsite", "text": "\n Днес, 21.01.2020 г., главният прокурор Иван Гешев разпореди на апелативните прокуратури в София, Пловдив, Варна, Бургас и Велико Търново вземане на специален надзор на образуваните досъдебни производства за престъпления, свързани с управлението на отпадъци не по установения ред и пренасянето им през границите на страната съгласно изискванията на Закона за управление на отпадъците и Закона за околната среда и водите. Това съобщиха от пресслужбата на държавното обвинение. \r\n\r\n Главният прокурор е указал на административните ръководители на апелативните прокуратури да вземат на специален надзор и всички досъдебни производства образувани по данни на МВР и ДАНС, събрани в хода на извършваната от тях съвместна проверка. \r\n\r\n Припомняме, че на 06.01.2020 г. по разпореждане на главния прокурор е възложено на Министерството на вътрешните работи и на Държавна агенция „Национална сигурност“ съвместна проверка за спазване изискванията на Закона за управление на отпадъците и Закона за околната среда и водите. \r\n\r\n Указано е при необходимост от съдействие с чуждите съдебни власти и по-конкретно с тези на Република Италия, съответните наблюдаващи прокурори да осъществяват международното правно сътрудничество – изпращане на ЕЗР, чрез Националното бюро в Евроджъст. \r\n \n\t\t\t\t\t\t", "date": "2020.01.21", "title": "Иван Гешев разпореди специален надзор върху разследванията за отпадъците\r\n"}
{"url": "http://www.bnews.bg/article/265400-izvesten_zhurnalist_izrigna_svobodata_na_slovoto_v_evrokom_se_zaplashta_ot_zhurnalistite_ako_iskat_da_badat_svobodni", "text": "\n Известната българска журналистка, продуцент и телевизионен водещ Нина -Никол Хамилтън изригна в коментар до друг известен журналист Соня Колтуклиева във Фейсбук, че си плаща на Евроком, за да бъде свободен журналист. Преди нея такава информация изнесе и Николай Бареков, който също заяви, че за да бъдат свободни с Димитър Байрактаров е плащано на Евроком за предаването \"Бареков и Байрактаров без цензура\". Ние днес питаме- Журналистите, които не си плащат на Евроком, като Диков, Кулезич, Береану, Минчо Христов, Иван Търпоманов, Николай Колев, Мавриков и др. СВОБОДНИ ЛИ СА ИЛИ ИЗПЪЛНЯВАТ ПОРЪЧКИ? Ето и коментара на Нина-Никол Хамилтъм:  \r\n\r\n  Коя е Нина-Никол Хамилтън?  \r\n\r\n Нина-Никол Хамилтън е родена на 7 септември 1980 г. в София, в семейство на архитект и инженер. Владее английски, руски, френски и испански език. Свири на пиано.  \r\n\r\n Завършва основното си образование в Москва, средно – в Икономическия техникум София (сега Финансово-стопанска гимназия), висше – УНСС, Филмова и тв режисура в НБУ, Право на Европейския съюз – Софийски университет и Университета Нанси, Франция. Докторант по право и политология. \r\n\r\n От 2015 година е водеща на юридическата рубрика „Темида – цената на истината“ към обществено-политическия тв блок „Позиция“ по ТВ Евроком. Водеща на предизборните кампании на БСП и ГЕРБ. Има собствена юридическа кантора, в която си партнира с колеги от Университета. \r\n\r\n Председател на Балканската асоциация за интернет медии (www.bima.media). Основател на Премиер Груп Прес, медийна група от 18 интернет медии, част от тях са sofianews.info, kmetskiizbori.bg, newsinthecity.bg, automedia.today, temida.tv, investbuild.eu и други. Собственик на рекламна и ивент-агенция Premier Group Events&Advertising, туристическа компания в ОАЕ и IT компания за България и Русия. Организира Годишните награди за правосъдие, Годишните призове за луксозно строителство, архитектура и дизайн, Авто Купа и други обществено значими събития. \r\n\r\n Създала над 10 документални филми (За тежестта на короната и кармата на Мис България – 2000 г., за Децата на загиналите полицаи – 2006, за фестивала в Кан – поредица от десет филма от 2005 г. до 2015 г., за фестивала Берлинале – 2010 г., за Карнавала на цветята в Ница – 2011 г. [2] и други.) \r\n\r\n Автор на множество предавания за БНТ (Елит – от 2002 г. до 2010 г. – автор и главен сценарист), Диема („Уикенд“ – шест-часово предаване в събота и неделя – 2006 -2007 г.), Евроком (автор, продуцент и водещ на различни предавания от 2000 г. до 2012 г.), PRO BG (водеща на политическа рубрика – 2010 г.) и 7 дни тв (програмен директор, създател на цялостната програмна схема за обновената тв преди да я продадат, отделно продуцент и главен сценарист на 4 авторски предавания – 2007 г. до 2008 г.). \r\n\r\n Журналист в „24 часа“ и „Нощен труд“ (1998 – 2000 г.). Автор в списанията ОК!, Грация, Блясък, Стори, Руж, Ева и др. Носител на наградите „Светски журналист на годината“ (2004), „Най-успешно тв лице“ (2005) и „Успешен тв режисьор“ (2011). Победител в риалити предаването „ВИП Страх“ по Нова ТВ – 2011 г., Награда за ТВ водещ на Асоциацията на адвокатите – медиатори в България (2016 г.) Приз за ТВ водеща на церемонията Най-сексапилните жени на България след он-лайн гласуване (2017 г.) \r\n\r\n   \r\n \n\t\t\t\t\t\t", "date": "2020.01.21", "title": "Известен журналист изригна! Свободата на словото в Евроком се заплаща от журналистите, ако искат да бъдат свободни!"}
{"url": "http://www.bnews.bg/article/265397-otbelyazvame_denya_na_rodilnata_pomosht", "text": "\n На 21 януари се празнува Денят на родилната помощ, известен още като Бабинден (по стар стил, по нов празникът е на 8 януари). От 1951 година 21 януари е обявен за Ден на родилната помощ и на акушерките и гинеколозите. \r\n\r\n Това е празник, на който общество ни отдава дължимото на всеотдайния и високоотговорен труд на акушер-гинеколозите и акушерките и почита приноса на хората, допринесли за развитието на родилната помощ в България. \r\n\r\n Бабинден е един от големите народни женски празници, посветен на \"бабите\" - жените, които помагали при раждане на младите булки и невести, които са раждали. Обредността през този ден е подчинена главно на желанието да се засвидетелстват почит и уважение към възрастните жени, които са \"бабували\" на родилките. Този празник е езически и идва от далечните праславянски времена, но се е запазил и по време на Възраждането е бил изключително почитан. Днес Бабинден губи доста от обредните си обичаи, но пък се празнува от по-възрастните и е свързан с много смях и веселие. \r\n\r\n Още преди изгрев слънце майките с деца от една до тригодишна възраст отиват на чешмата да налеят прясна вода. В котлето с водата пускат стрък босилек или здравец. Вземат калъп сапун и една нова кърпа и се отправят към дома на бабата да \"полеят\". Обредното поливане на бабата-акушерка се извършва под плодно дърво в градината, върху дръвника или отпред на стълбите. Всяка жена подава на бабата сапуна, полива вода да се измие и я дарява с пешкира, който е донесла. След това бабата избърсва мокрите си ръце в полите на невестите – да са плодовити и лесно да раждат. Бабата закичва невестата и с китка здравец, вързана с \"мартеничка\" - червен и бял конец. Често при поливането бабата хвърля с шепите си вода нагоре и подскача три пъти, като изрича: \"Да рипкат децата и да станат бели и червени! Колкото капки, толкоз берекет и здраве!\". \r\n\r\n След поливането жените даряват бабата с ризи, чорапи, платно, които премятат на дясното рамо. От своя страна, бабата връзва на дясната ръчичка на децата, които е отродила (\"хванала\") червено и бяло конче със сребърна монета и също им дава чорапки и ризки. После измива лицето на детето, тъй като се вярва, че на Бабинден водата, минала през бабините ръце, притежава пречистваща сила. \r\n\r\n В някои райони обичаят е майките да водят на Бабинден децата си при бабата, докато навършат три годинки, за да ги благослови. \"Бабата\" има и друга важна обредна роля за майката и детето. Още след като завърши раждането тя напълва стомна с вода, потапя в нея китка босилек и я отнася в черквата. Свещеникът освещава водата и благославя бабата. После тя връща \"молитвената вода\" при родилката, която си мие лицето и сипва по малко в коритото на детето при всяко къпане чак до 40-ия му ден – периодът за пречистване след раждането. \r\n\r\n На обяд булките и невестите се събират на празнично угощение в дома на бабата-акушерка. Всяка жена носи прясна погача, баница, варена или печена кокошка и бъклица с ракия или вино. Целува ръка на \"бабата\" и й подава подноса с храната. Дъщерите и снахите подреждат дълга и богата трапеза, около която сядат всички присъстващи. Започва весело и буйно пиршество, придружено с песни, танци и понякога с твърде пиперливи и разюздани закачки и сценки. \r\n\r\n Често бабата поставя около врата си наниз от червени чушки и с керемида кади под полите на жените, за да раждат повече деца. Наричанията и припевките имат в повечето случаи сексуален символичен смисъл. След обеда на трапезата у бабата започват да идват и мъжете. \r\n \n\t\t\t\t\t\t", "date": "2020.01.21", "title": "Отбелязваме Деня на родилната помощ!"}
{"url": "http://www.bnews.bg/article/265406-vks_otryaza_partiyata_nyama_takava_darzhava_na_slavi_trifonov", "text": "\n Върховният касационен съд потвърди решението на Софийския градски съд за отказ от регистрация на партията „Няма такава държава“ с лидер Слави Трифонов. В мотивите си ВКС подкрепя по-долната инстанция, че използването на цветовете на трибагреника в логото на партията е незаконно. \r\n\r\n Магистратите отхвърлят аргумента на адвокатите на Трифонов, че и други партии имат бяло, зелено, червено в символите си. \r\n\r\n „С оглед въведения от касатора и от представителя на ВКП довод за регистрация на други политически субекти, в чиито символи се съдържат елементи на националното знаме, съдебният състав на ВКС изцяло споделя изразеното в обжалвания съдебен акт разбиране, че евентуалната незаконосъобразна регистрация на друга политическа партия (партии), която е допусната от регистърен съд в нарушение на чл. 5, ал. 1 от ЗПП, не може да е основание за възприемането ú като приложима съдебна практика, която по съображения, черпени от принципа за равенство на политическите субекти, да бъде продължена и чрез обжалвания съдебен акт“, мотивира се тричленката върховни съдии. \r\n\r\n Решението не подлежи на обжалване. \r\n\r\n Съобщението на съда: \r\n\r\n С Решение № 1/21.01.2020 г., постановено по т. дело № 33/2020 г., тричленен състав на Върховния касационен съд (ВКС) потвърждава решението на Софийския градски съд (СГС) от 06.12.2019 г. по ф. д. № 60/2019 г., а именно да отхвърли молбата за регистрация на политическа партия „Няма такава държава“ на Слави Трифонов. Решението не подлежи на обжалване. \r\n\r\n Делото пред ВКС е образувано по касационна жалба на председателя на политическата партия „Няма такава държава“ и по протест на Софийската градска прокуратура (СГП) срещу решението на СГС, с което е отхвърлена молбата за вписване на партията в публичния регистър на политическите партии. Отказът е мотивиран с нарушаване на забраната по чл. 5, ал. 1, пр. 1 от Закона за политическите партии („политическите партии не могат да използват в своите символи герба или знамето на Република България“). Прието е, че символът на партията по начина на словесното му описание в Устава ú – „отворена човешка длан в син цвят, в която са интегрирани цветовете бяло, зелено, червено“, допълнително изяснен с негово графично изображение, не опровергава породеното от вида му съмнение, че е използвано националното знаме. \r\n\r\n Тричленният състав на ВКС приема, че касационната жалба и подаденият от СГП протест са неоснователни. Основният спорен въпрос, поставен за разглеждане в касационното производство, е дали със символа на новоучредената партия е осъществен съставът на нарушението по чл. 5, ал. 1, пр. 1 от Закона за политическите партии (ЗПП). Съдебният състав на ВКС изцяло споделя съображенията на СГС, с които е аргументиран отказът за регистрация. В мотивите се посочва, че в чл. 15, ал. 2 и ал. 3 от Закона за държавния печат и националното знаме на Република България (ЗДПНЗРБ) са определени елементите на националното знаме. Описанието е допълнително детайлизирано в Приложение № 2 към закона. Според съдебния състав на ВКС съпоставени описаните в закона и в приложението елементи на българското национално знаме с установеното в хода на делото съдържание на символа на новоучредената партия дават основание да се приеме, че изводът на регистърния съд за осъществено нарушение на чл. 5, ал. 1 пр. 1 от ЗПП е законосъобразен и в съгласие с доказателствения материал по делото. \r\n\r\n Върховните съдии сочат, че в последователната и непротиворечива до момента практика на ВКС, свързана с приложението на чл. 5, ал. 1 от ЗПП и изразена и в посоченото в обжалвания съдебен акт решение по т. д. № 700/2016 г. на І т. о. на ВКС, е възприето разрешението, че самото формално използване на съществените елементи и цветове на националния герб и знаме, в комбинация, която обуславя значително сходство с тях, също съставлява нарушение на чл. 5, ал. 1, пр. 1 от ЗПП. „С тази практика, безусловно споделяща се от настоящия съдебен състав, СГС се е съобразил, като е приел, че за нарушаване на забраната на чл. 5, ал. 1, пр. 1 ЗПП е достатъчно внушението на използвания символ да е силно, а не символът да е напълно идентичен със знамето“, пишат върховните съдии. Според тях наличието на формирана практика на ВКС по приложението на конкретната визирана разпоредба от ЗПП, която е надлежно оповестена в сайта на съда значително преди предприетото учредяване на политическа партия „Няма такава държава“, по отношение на която нито касаторът, нито представителят на Върховната касационна прокуратура (ВКП) доказват да съществува обществена и правна необходимост от изоставянето ú, респективно от нейното осъвременяване, изключва да е основателно твърдяното в жалбата и в протеста противоречие, което поради създадена непредвидимост на съдилищата да нарушава върховенството на закона и обусловения от него принцип на равенство на политическите субекти. \r\n\r\n С оглед въведения от касатора и от представителя на ВКП довод за регистрация на други политически субекти, в чиито символи се съдържат елементи на националното знаме, съдебният състав на ВКС изцяло споделя изразеното в обжалвания съдебен акт разбиране, че евентуалната незаконосъобразна регистрация на друга политическа партия (партии), която е допусната от регистърен съд в нарушение на чл. 5, ал. 1 от ЗПП, не може да е основание за възприемането ú като приложима съдебна практика, която по съображения, черпени от принципа за равенство на политическите субекти, да бъде продължена и чрез обжалвания съдебен акт. „Визираният в касационната жалба и протеста принцип, както законосъобразно е счел СГС, изисква равно прилагане на закона по отношение на всички правни субекти, а не равното му неприлагане по отношение на същите“, категорични са върховните съдии. \r\n\r\n При преценка съизмеримостта на последиците от неспазване на установената забрана от страна на новоучредената политическа партия, съдебният състав на ВКС съобразява факта, че касаторът има възможност да заяви отново искане за регистрация, като изпълни и изискването, установено в чл. 5, ал. 1 от ЗПП. Следователно, доколкото отказът за регистрация не е твърде драстична мярка, както изрично се посочва и в практиката на Европейския съд по правата на човека, не би могло да се счете, че не съществува достатъчна причина по критериите на чл. 11 от ЕКПЧ, за да се откаже исканата регистрация. \r\n \n\t\t\t\t\t\t", "date": "2020.01.21", "title": "ВКС отряза партията „Няма такава държава“ на Слави Трифонов\r\n"}
{"url": "http://www.bnews.bg/article/265410-levsekari_atakuvat_feysbuk_na_borisov_i_zaplashvat_da_go_svalyat_ot_vlast", "text": "\n Взрив от омразни словоблудства и заплахи за разправа с улична анархия и хаос заляха днес фейсбука на премиера Бойко Борисов. Буквално под всеки негов пост се изливат шокиращо количество подобни излияния, видя ПИК. Странната активност се произвежда от стотици тролове, които до един членуват в различни фейсбук групи, подкрепящи футболния отбор \"Левски\". \r\n\r\n В няколко от тези страници са публикувани призиви към членовете да атакуват социалния профил на Бойко Борисов. Под линк към негов пост, неизвестните администратори зоват: \"Знаете какво да правите под поста! Вие сте! Всички за Левски\", което се вижда от снимките, които публикуваме. \r\n\r\n На въпросните и редица други страници и профили, част от които са сред атакувалите постовете на премиера, има и още по-скандални закани - за улични бунтове и хаос. \"Улиците скоро ще изглеждат така. Вижте господа управляващи и ти червей \"Симеонов\", гласи една от въпросните публикации, придружена със снимка на шествие на агитката на \"Левски\". \r\n\r\n Припомняме, че вчера фенове на \"Левски\" поискаха среща с премиера, която вероятно ще се състои след завръщането му от Давос. Поводът е екшънът, който се разигра след внасянето на законопроект за забраната на частната лотария. \r\n\r\n Веднага след това се появиха информации, че босът на Националната лотария Васил Божков се е срещал с фенове на \"Левски\", за да предупреди, че няма да може да издържа клуба. Официално потвърждение на информацията няма, а вчера от \"Нове холдинг\" разпространиха изявление на Божков, в което изказва мнение, че предложенията на някои политици противоречат и на редица европейски закони, разпоредби и норми и \"законопроектът създаден и подкрепен от тях, създава и опасен прецедент в действията на властимащите към частния бизнес\", явно визирайки вносителя на Валери Симеонов.. \r\n\r\n \r\n \n\t\t\t\t\t\t", "date": "2020.01.21", "title": "Левсекари атакуват Фейсбук на Борисов и заплашват да го свалят от власт "}
{"url": "http://www.bnews.bg/article/265402-ninova_votat_ima_smisal_reshenieto_za_vik_holdinga_e_panichesko", "text": "\n Вотът вече има своя смисъл и дава резултат. Тези проблеми станаха ежедневна тема, без вота това нямаше да се случи. Важен е дебатът в зала. Това заяви лидерът на БСП Корнелия Нинова по НТВ относно водната криза в Перник и състоянието на язовир ”Студена”. \r\n\r\n Тя посочи, че БСП са поканили всички големи известни авторитетни хидроинженери, които навремето са строили тези съоръжения, които знаят къде има опасности, какво да се избегне, къде може да има връзки. Според нея първо трябва да се ремонтира стената на язовира, за да се избегне евентуален друг проблем. \r\n\r\n Нинова заяви, че уважава, това което вчера каза Йорданка Фандъкова, а именно, че една криза не може да се потушава с потенциална нова криза. \r\n\r\n По думите на лидера на БСП решението за създаване на холдинга, е паническо и поражда повече въпроси, отколкото отговори. Няма експертиза за какво ще отиде този 1 милиард, който се отпуска, каза тя. По думите й ГЕРБ трябва да понесат отговорност за това, което са направили. Според Нинова в момента те отклоняват вниманието с въпрос като “те с кого ще управляват”. Днес темата, която е важна, е отговорността, каза лидерът на БСП.\" Проблемът е национален - има го в Шумен, Ботевград и други градове\", допълва тя. \r\n\r\n \"Решението за създаване на ВиК холдинга е взето в кризисна ситуация и изглежда малко паническо, защото ражда повече въпроси, отколкото отговори. Този холдинг няма да обхване цялата система. Той ще обхване  50-60% от нея. Не се решава въпроса. Големи ВиК дружества остават извън него. Няма експертиза за какво ще отидат отпуснатите 1 милиард лева. Тези пари ги няма в бюджета\". Това заяви в предаването \"Здравей, България\" лидерът на БСП Корнелия Нинова.  \r\n\r\n Тя допълни, че към момента има 400 язовира са в предаварийно състояние, а 130  - с неизяснена собственост. Нинова добави, че БСП е организирала среща в всички хидроинженери, експерти и специалисти, които са участвлаи в строителството на водните съоръжения. Идеята била да се търси експертно решение на кризата в Перник. А жителите на Самоков били притеснени от възможността язовирната стена на \"Бели Искър\" да се скъса и да създаде проблем за цяла София.  \r\n\r\n Тя уточни, че за 10 години цената на водата е увеличена 300 пъти. Според нея арестът на Нено Димов е ход за потушаване на напрежението. \r\n \n\t\t\t\t\t\t", "date": "2020.01.21", "title": "Нинова: Вотът има смисъл, решението за ВиК-холдинга е паническо"}
{"url": "http://www.bnews.bg/article/265396-uchenik_se_samoubi_v_angliyskata_gimnaziya_v_ruse", "text": "\n 15-годишен ученик загина, след като се хвърли от покрива на Английската гимназия в Русе, съобщи БНТ. \r\n\r\n Засега не са известни причините, които са го подтикнали да сложи край на живота си. \r\n\r\n Деветокласникът е в това училище отскоро. \r\n\r\n Всички психолози на Ресурсния център са повикани, за да работят с учениците от гимназията. \r\n\r\n Очаквайте подробности. \r\n \n\t\t\t\t\t\t", "date": "2020.01.21", "title": "Ученик се самоуби в Английската гимназия в Русе"}
{"url": "http://www.bnews.bg/article/265412-shefkata_na_doma_na_uzhasite_v_plovdiv_e_na_ekzotichna_pochivka", "text": "\n Директорката на дома за възрастни хора с деменция в Пловдив Марина Тянева, където от три дни тече скандал за нечовешко отношение към настанените, е на екзотична почивка в Азия, съобщиха в. \"Марица\" и \"24 часа\". \r\n\r\n До този момент не е установен контакт с нея. За сигналите срещу персонала тя научила в сряда - ден преди да замине за Изтока. Тогава тя се срещнала със зам.-кмета по социалните дейности Анести Тимчев, пред когото отново упорито отрекла да има проблеми в центъра. \r\n\r\n \"Тя замина още в четвъртък, преди да бъде излъчен репортажът по Нова телевизия. Отпуската й е планирана отдавна. Как да й прекъсна ваканцията?\", коментира зам.-кметът на Пловдив Анести Тимчев. \r\n\r\n Той се е срещнал днес с внучката, която е подала сигнал за своята 84-годишна баба с деменция. \r\n\r\n \"Мисля, че момичето е пренапрегнато, възрастната жена е неподвижна\", допълни Тимчев.  \r\n\r\n Общината вече предприе първи спешни мерки, за да предотврати нови случаи на издевателства над възрастните хора от \"Св. Георги\". В сградата ще бъде монтирано видеонаблюдение, съобщи зам.-кметът Анести Тимчев. Камерите ще бъдат поставени на два от етажите - там, където са болните с деменция, и при тези с психични разстройства. \r\n\r\n \"Така ще се следи всичко - кой влиза, кой излиза и най-вече отношението към хората\", допълни зам.-кметът. \r\n\r\n Ден по-рано на пресконференция шефката на социалната дирекция в общината Веселина Ботева каза, че възнагражденията във въпросния център за хора с деменции били много ниски. Болногледачите вземали минимални заплати, а социалните работници - не повече от 700-800 лева. \r\n\r\n   \r\n \n\t\t\t\t\t\t", "date": "2020.01.21", "title": "Шефката на Дома на ужасите в Пловдив е на екзотична почивка"}
{"url": "http://www.bnews.bg/article/265399-obshtina_chepelare_osamna_sas_zaporirani_vsichki_bankovi_smetki", "text": "\n Запор на всички банкови сметки на община Чепеларе e наложен от частен съдебен изпълнител, съобщава bTV. \r\n\r\n Над 86 000 лв. дължи общината по три изпълнителни дела. \r\n\r\n Запорът е от 9 януари, а делата срещу общината са заведени от адвокат Кирил Иванов, който години наред е бил нает от общината. Новият кмет Боран Хаджиев обаче е поискал Иванов да даде справка за свършеното от него за 70-те хил. лв., които общината му дължи. \r\n\r\n По думи на Иванов дейността му е документирана. Договорът за абонаментно правно обслужване е от 6 ноември 2015 г. и е на стойност 1000 лв. на месец. \r\n\r\n Кметът твърди, че през изтеклия период Иванов е един от доста скъпите адвокати - сумите, които са му изплатени през този период са 98 624 лв.\"Той предявява искове за още 73 548 лв., от тази сума 6 584 лв. са му платени. Значи общо за целия период г-н Иванов ни струва 172 272 лв. на общината, или средно около 3 445 лв. на месец\", изчислява градоначалникът. \r\n\r\n Бившата кметица Славка Чакърова обаче подкрепя адвоката. Тя посочва, че той е трябвало да получи висок хонорар заради важно дело за милиони, което е водел от името на общината. \r\n\r\n Самият Иванов е категоричен, че общината е спечелила от услугите му. Практика е общините да ползват външни адвокати, а тежкото финансово състояние на Чепеларе е от години,подчерта той. \r\n\r\n Сега общината отново ще разчита на правни услуги от външен юрист за 1 200 лв. месечно. Въпреки че в края на декември 2019 г. общината отново е била със запорирани сметки, тя все пак е успяла да се договори с фирмата за начина на издължаване. \r\n \n\t\t\t\t\t\t", "date": "2020.01.21", "title": "Община Чепеларе осъмна със запорирани всички банкови сметки"}
{"url": "http://www.bnews.bg/article/265398-pazete_se_nad_40_sluchaya_veche_na_svinski_grip_u_nas", "text": "\n Броят на заразените с грип у нас расте, съобщава БНТ. \r\n\r\n Доказаните случаи на заболели с т. нар. свински грип от началото на грипния сезон вече надхвърлят 40 души. \r\n\r\n Най-напред грипна епидемия беше обявена в Хисаря, а след това последваха и други градове. До момента има и един смъртен случай - на 51-годишен мъж в Смолян. \r\n\r\n Д-р Магдалена Баймакова от Катедра \"Инфекциозни болести\" към ВМА в София съобщи, че и при тях се усеща увеличаване на броя на пациентите с респираторни инфекции. В момента циркулират грип тип А и Б. Тя успокои, че всичко е в реда на допустимото, както всяка година по това време. От болницата били подготвени. \r\n\r\n Характерно за грипната инфекция е внезапното й появяване с остро начало. \r\n\r\n Лекарите съветват, когато не се чувстваме добре, да останем вкъщи, тъй като става въпрос за системна инфекция, за която е необходим постелен режим и съответните медикаменти. \r\n\r\n   \r\n \n\t\t\t\t\t\t", "date": "2020.01.21", "title": "ПАЗЕТЕ СЕ! Над 40 случая вече на свински грип у нас"}
{"url": "http://www.bnews.bg/article/265404-skandalat_s_evrokom_zapochva_da_se_razrastva_kakvi_partiyni_porachki_e_izpalnyavala_televiziyata", "text": "\n Скандалът с Евроком става колосален! Изпълнявала ли е медията партийни поръчки и чрез кои журналисти- Диков, Кулезич, Береану или...? След публикация с коментара на журналиста и тв водещ Нина-Никол Хамилтън, че за свободата на словото се плаща в Евроком с нас се свърза отоговорен фактор от средите на БСП и предостави няколко файла с твърдение, че БСП плаща сериозни суми всеки месец на Евроком. Въпросното лице само уточни, че парите са много и са за определени медийни цели. На въпрос защо БСП плаща тези пари на Евроком при положение, че си има собствена телевизия? Отговорът бе - Не се ли досещате? За специални поръчки! Ние публикуваме файловете така както ни бяха предадени:   \r\n\r\n Според лицето предоставило ни този файл, зад разходите от 5 милиона 899 хиляди лева за външни услуги много малко хора знаят какво се крие?    \r\n\r\n   \r\n \n\t\t\t\t\t\t", "date": "2020.01.21", "title": "Скандалът с Евроком започва да се разраства! Какви партийни поръчки е изпълнявала телевизията?"}
{"url": "http://www.bnews.bg/article/265401-mashtabni_rokadi_zapochvat_po_varhovete_na_prokuraturata", "text": "\n Големи рокади се задават по върховете на държавното обвинение, става ясно от проекта за дневен ред на заседанието на прокурорската колегия към ВСС в сряда. Новият главен прокурор Иван Гешев е предложил две прокурорки и член на ВСС за свои заместници, а ръководителят на ключовата градска прокуратура (СГП) Емилия Русинова кандидатства за по-висока позиция - зам. апелативен прокурор на София. \r\n\r\n Гешев предлага за свои заместници Десислава Пиронева, която досега е прокурор в СГП, Красимира Филипова от Върховната касационна прокуратура (ВКП) и Пламена Апостолова, която е съдебен кадровик. \r\n\r\n Пиронева ще замени на поста зам.главен прокурор Ася Петрова, която е и ръководител на Върховна административна прокуратура (ВАП). Петрова ще остане редови обвинител във ВКП. \r\n\r\n Десислава Пиронева бе и една от трите български номинации за европейски прокурор. Към момента не е ясно как евентуалният й избор за зам. главен прокурор ще се отрази на процедурата за подбор на кандидатите, които бяха одобрени и от Министерски съвет. \r\n\r\n Красимира Филипова беше зам.-шеф на Софийската апелативна прокуратура, а от 2019 г. стана прокурор в касационната прокуратура. Тя бе зам.министър на правосъдието във втория кабинет на Бойко Борисов. \r\n\r\n Третата номинирана от главния прокурор за негов заместник - Пламена Апостолова, е с дългогодишен опит като следовател в следствието към СГП, а по-късно и в националното следствие, става ясно от съобщението на прокуратурата. \r\n\r\n В момента зам.главни прокурори са Борислав Сарафов, който ръководи и Националната следствена служба (НСлС), и Мария Шишкова, която в края на миналата година подаде оставка и искаше от началото на януари да се оттегли заедно със Сотир Цацаров. След молба на Гешев обаче тя ще остане негов заместник до началото на март.  \r\n\r\n Ако Емилия Русинова бъде избрана за зам.апелативен прокурор, функциите й ще поеме сегашният й заместник в СГП - Даниела Димитрова. От няколко години насам няма градски прокурор, който да е изкарал целия си петгодишен мандат. Преди Русинова начело на градска прокуратура бе Христо Динев, който си тръгна след около две години, а преди това Николай Кокинов бе уволнен от ВСС заради изтекли скандални записи на разговорите му с премиера Бойко Борисов и тогавашния земеделски министър Мирослав Найденов, които показваха как се кадрува в системата. \r\n \n\t\t\t\t\t\t", "date": "2020.01.21", "title": "Мащабни рокади започват по върховете на прокуратурата "}
