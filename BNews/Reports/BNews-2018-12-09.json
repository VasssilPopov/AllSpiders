{"url": "http://www.bnews.bg/article/253384-grisho_propisa_do_balgarite_na_angliyski", "text": "\n С пост към българските си фенове, но на английски език Григор Димитров се отмята от думите си, че не иска да играе на  София оупън, защото бил частен турнир. Сега пише друго. Колко хубаво било, че турнирът го има и как той приветства усилията и работата на организаторите за неговото провеждане. И добавя, как трябвало да се правят все повече детски турнири, без дума да обелва, колко пари струват те и откъде да се вземат. \r\n\r\n Григоре, когато  даваш такъв  акъл поне пиши на български, дори и да сбъркаш някоя дума никой няма да ги се сърди. А при положение, че на теб държавата ти е помогнала със 700 000 лв., за да станеш този който си, вземи организирай един такъв фючърс. Извади 30-40000 лв., дай пример. \r\n \n\t\t\t\t\t\t", "date": "2018.12.09", "title": "Гришо прописа до българите на ....английски!"}
{"url": "http://www.bnews.bg/article/253381-otnovo_valezhi_ot_ponedelnik", "text": "\n Нова порция валежи от запад на изток ни очакват от тази вечер. Те обаче ще са слаби. Със захлаждането дъждът ще преминава в сняг. Във вторник ще вали по-осезаемо в Източна и по-конкретно Североизточна България. \r\n\r\n Причина за всичко това е средиземноморски циклон, който преминава последователно над Косово, Македония, Гърция, Турция, отправяйки се през Черно море към Украйна. Засега страната ни остава в периферията на циклона и затова валежите няма да са значителни. Не се очаква значителна снежна покривка. \r\n\r\n В началото на седмицата ще усетим захлаждане с няколко градуса. Валежите в планините и Предбалкана ще са от сняг, в по-ниските райони от дъжд. В средата на седмицата ще има кратко затишие на валежите. \r\n \n\t\t\t\t\t\t", "date": "2018.12.09", "title": "Отново валежи от понеделник"}
{"url": "http://www.bnews.bg/article/253382-balgariya_v_obhvata_na_raketite_na_iran", "text": "\n Техеран \"значително е увеличил\" изпитанията на ракети, включително ракета, която може да достигне до Европа. \r\n\r\n Това съобщава германският всекидневник \"Велт\", който се позовава на документи. \r\n\r\n Иран е провел двойно повече ракетни изпитания. Режимът е тествал четири ракети със среден обсег и една с малък обхват през 2017 г. - наполовина по-малко изпитания в сравнение с 2018 г. \r\n\r\n Ислямската република е изпитала ракети със среден обхват най-малко седем пъти през тази година, пише изданието. Пет пъти са изпробвани ракети с малък обхват и крилати ракети. \r\n\r\n Изпитани са три варианта на ракети Shabab-3 (1000-2000 километра) със среден обсег; два варианта на Qiam-1 (750 километра) и най-малко един тест на ракета Khorramshahr (2000 километра). \r\n\r\n Ракетите са в нарушение на сключеното през 2015 г. ядрено споразумение. \r\n\r\n В документите се подчертава, че ракетите със среден обсег, тествани от Иран, могат да достигнат до югоизточните страни членки на ЕС. \r\n\r\n Външното министерство на Ислямската република уверява, че не създава ракети с ядрени бойни глави. \r\n\r\n От \"Велт\" са изчислили, че ако Иран разположи ракети в северозападната част на страната, те могат да поразят Румъния, България и Гърция. Вестникът не посочва каква може да е причината тези държави да са мишена на иранско нападение. \r\n \n\t\t\t\t\t\t", "date": "2018.12.09", "title": "България в обхвата на ракетите на Иран"}
{"url": "http://www.bnews.bg/article/253383-edin_zaginal_i_7_raneni_pri_tezhka_katastrofa_kray_sofiya", "text": "\n\r\nЕдин човек е загинал, а други 7 души са ранени при тежко пътно произшествие край София, съобщиха от пресслужбата на МВР.\r\n\r\nКатастрофата е станала на Подбалканския път, в близост до разклона за село Саранци, община Горна Малина, област София, на около 5 километра от столицата.\r\n\r\nПо първоначални данни в инцидента са участвали две леки коли. Те се ударили челно малко преди 16 часа.\r\n\r\nЕдна жена на около 65 години е загинала на място. Сред пострадалите има 3 жени и 2 деца на видима възраст около 6-7 години.\r\n\r\nКъм момента няма данни за състоянието на пострадалите.\r\n\r\nКъм мястото на инцидента са изпратени 4 линейки - от Пирдоп, Елин Пелин и София. Ранените ще бъдат настанени в Окръжна болница МБАЛ \"Св. Анна\" и УМБАЛСМ \"Пирогов\".\r\nИзпратен е и екип на пожарната.\r\n\r\nНа мястото на катастрофата вече има и екипи на \"Пътна полиция\", които регулират преминаването. \r\nДвижението в района е силно затруднено.\r\n\r\nПътят временно е ограничен за движение, има организиран обходен маршрут. \r\nОбстоятелствата за тежката катастрофа се изясняват, допълват от МВР.\r\n\r\nПричината за катастрофата е неправилно изпреварване, съобщи БНР. \n\t\t\t\t\t\t", "date": "2018.12.09", "title": "Един загинал и 7 ранени при тежка катастрофа край София"}
{"url": "http://www.bnews.bg/article/253373-prokuraturata_otkrila_1_mlrd_leva_v_bankova_smetka_na_nikolay_banev_v_shveytsariya", "text": "\n „Факт е, че на Николай Банев са констатирани 1 млрд. лева в швейцарска банка. Колегите са поискали от властите в Швейцария сметките им да бъдат блокирани”, коментира тази сутрин пред NOVA зам. главният прокурор Иван Гешев във връзка със свое твърдение отпреди дни, че към Баневи има обвинение за пране на над 1 млрд. лева. \r\n\r\n „Самият факт, че в сметките, които те контролират, има над 1 млрд. лв. говори, че при евентуалното им пускане те биха могли да преместят тези пари, където си искат”, уточни Гешев и отхвърли вариант действията срещу Баневи да идват от конкуренти. „Не знам каква конкурентна среда създават Баневи, при положение, че нямат бизнес. Те само режат на скрап предприятия. Няма бизнес, който е конкурентен на техния“, заяви зам. главният прокурор. \r\nИван Гешев призна, че пране на пари в размер от 1 млрд. лв. е трудно да се докаже. „Баневи са обвинени и за престъпление организирана престъпна група, за пране на пари, както и за длъжностни присвоявания”, уточни Гешев. \r\n\r\n „Профилът им е такъв, че съществува реална опасност, ако бъде взета мярка за неотклонение, различна от „задържане под стража”, да окажат натиск върху свидетели и да манипулират доказателство”, заяви още той. \r\n\r\n По думите му средствата, с които се доказват тези престъпления, са по-скоро документи и експертизи, а не свидетелски показания. \r\n \n\t\t\t\t\t\t", "date": "2018.12.09", "title": "Прокуратурата открила 1 млрд. лева в банкова сметка на Николай Банев в Швейцария"}
{"url": "http://www.bnews.bg/article/253376-nikolay_barekov_razmaza_karakachanov_izmislen_vitsevoyvoda_na_izmislenoto_ot_ds_prez_1989_godina_vmro_tvardi_che_makedoniya_bila_negovata_kauza_a_balgariya_koga_shte_stane_tvoya_kauza_patreote", "text": "\n Евродепутатът Николай Бареков рядко гали с думи и днес също бе безкомпромисен. БиНюз се натъкна на неговубийствен коментар по адрес на вицепремиера Красимир Каракачанов. Ето какво написа той: \r\n\r\n \" \" \r\n \n\t\t\t\t\t\t", "date": "2018.12.09", "title": "Николай Бареков размаза Каракачанов: Измислен вицевойвода на измисленото от ДС през 1989 година ВМРО твърди, че “Македония била неговата кауза”! А България кога ще стане твоя кауза, Патреоте?"}
{"url": "http://www.bnews.bg/article/253366-135_raneni_i_1385_arestuvani_pri_porednite_masovi_protesti_vav_frantsiya", "text": "\n Френските сили на реда са арестували 1385 души из цялата страна във вчерашните протести, а 985 от тях са задържани за разпит, съобщи вътрешният министър Кристоф Кастанер, цитиран от ДПА и ТАСС. \r\n\r\n В цяла Франция са протестирали общо 125 000 души, от които 10 000 в Париж, каза Кастанер. \r\n  \r\nТой съобщи, че 118 протестиращи са били ранени, главно в пътни злополуки. \r\nРанени са и 17 души от силите на реда. \r\n\r\n За сравнение в протестите миналата събота са били ранени 220 протестиращи и 84 души от силите на реда, каза Кастанер. \r\n  \r\n\"Ескалацията на насилие бе спряна. То въпреки това остава на равнище, което макар и овладяно, е напълно недопустимо\", заяви вътрешният министър. \r\n \n\t\t\t\t\t\t", "date": "2018.12.09", "title": "135 ранени и 1385 арестувани при поредните масови протести във Франция"}
{"url": "http://www.bnews.bg/article/253365-tramp_saobshti_che_nachalnikat_na_kantselariyata_mu_napuska_posta", "text": "\n Президентът Доналд Тръмп съобщи, че най-близкият му съветник, началникът на канцеларията му Джон Кели ще напусне поста в края на годината, предадоха Асошиейтед прес и Франс прес. \r\n\r\n Кели е генерал от морската пехота от резерва, който стана началник на канцеларията на Тръмп през юли 2017 г. \r\n\r\n Тръмп не посочи кой ще е приемникът на Кели, но заяви, че до ден-два ще обяви името му. \r\n \n\t\t\t\t\t\t", "date": "2018.12.09", "title": "Тръмп съобщи, че началникът на канцеларията му напуска поста"}
{"url": "http://www.bnews.bg/article/253372-makedonskoto_vanshno_ministerstvo_s_ostra_reaktsiya_sled_izkazvane_na_karakachanov", "text": "\n Македонското външно министерство излезе с остра реакция след заплахата на министъра на отбраната Красимир Каракачанов, че България ще попречи на Македония да влезе в НАТО и Европейския съюз, ако нашата съседка не признае общата ни история до 1944 г. \r\n\r\n В декларация Каракачанов отбелязва, че няма да приеме хора с неясни възгледи и с обърнат прочит на историята да се промъкнат в НАТО и Европейския съюз, на гърба и за сметка на България и историческата справедливост. Още по-малко, внедрявайки задкулисно македонския език. \r\n  \r\nВеднага последва отговор от Скопие. В позиция на външното министерство се казва, че сключеното споразумение за приятелство предполага взаимно разбиране, уважение и загриженост за интересите на съседа. От ведомството добавят, че Македония ще продължи своята активна, конструктивна и добросъседска политика в духа на подписания договор.  \r\n„Подписахме споразумение за приятелство и ще изграждаме приятелство, но това предполага взаимно разбиране, уважение и загриженост за интересите на съседа. Република Македония и занапред ще продължи своята активна, конструктивна и добросъседска политика в духа на подписания договор с България и на европейските ценности, по които се водят двете страни”, пише в позицията на Македония. \r\n \n\t\t\t\t\t\t", "date": "2018.12.09", "title": "Македонското външно министерство с остра реакция след изказване на Каракачанов"}
{"url": "http://www.bnews.bg/article/253369-kakva_e_versiyata_za_ubiystvoto_na_reyndzharkata_desislava_stoyanova", "text": "\n Неуредени финансови отношения е водещата версия за смъртта на 40-годишната рейнджърка Десислава Стоянова. Тялото на жената беше открито до къщата на неин приятел. Арестуваният е бивш военен с няколко задгранични мисии и е един от ранените при атентата в Кербала през 2003 г. Вече е с обвинение за умишлено убийство. \r\n\r\n Задържаният за убийството е направил частични самопризнания. Пред разследващите заявил, че с Десислава били приятели, но не са имали връзка. Въпреки това полицията работи по всички версии, включително и за сексуално посегателство. 42-годишният бивш рейнджър е криминално проявен. Осъждан е четири пъти досега, включително и за анонимен сигнал за поставена бомба в банка. \r\n\r\n Тялото на Десислава Стоянова е открито снощи в къщата на Светослав Каменов в покрайнините на Сопот. Жената е била убита на 29 срещу 30 ноември. Веднага след това Светослав се скрил при родителите си в мездренското село Зверино. \r\n\r\n До убийството се стигнало, след като Десислава дала колата си на Светослав, за да я ремонтира. Той обаче опитал да продаде автомобила за скрап. Документите са били в убитата и поради това той не е успял да получи съответната сума от моргата. Когато Десислава отишла да си търси колата, намерила смъртта си. След като се укривал дни наред, в петък бившият военен се обадил на свой роднина, полицай. Поискал да се срещне с него тайно. Именно така мъжът е заловен. \r\n\r\n Съседите му в Сопот го описват като избухлив човек. Твърдят, че преди година пребил приятелката си. В шок са и съседите на Десислава в Карлово, където жената живеела на квартира. \r\n \n\t\t\t\t\t\t", "date": "2018.12.09", "title": "Каква е версията за убийството на рейнджърката Десислава Стоянова?"}
{"url": "http://www.bnews.bg/article/253367-rumen_radev_vsichki_balgari_narichat_sofiyskiya_universitet_svetskiya_hram_na_balgariya", "text": "\n Всички българи, не само възпитаниците на Софийския университет \"Св. Климент Охридски\", наричаме Алма Матер светския храм на България. Създаден с дарение и създал най-светлите умове на нацията, Софийският университет е люлка на знанието, на свободата, на критичната мисъл, на стремежа към неизменното търсене на истината. Това каза президентът Румен Радев в словото на тържественото събрание за 130-годишнината на Софийския университет в Народния театър \"Иван Вазов\". \r\n  \r\nДържавният глава отбеляза, че на днешния ден не може да не спомене, че младите българи са все по-малко, но върху тях пада огромната отговорност да променят радикално моралния климат в родината, да отхвърлят безизходицата, която прокужда техните връстници от България. Студентите са призвани да бъдат съвестта на нациите, затова от тази трибуна и навръх студентския празник, искам да се обърна към българските студенти, заяви президентът Радев. \r\n\r\n Той каза, че точно преди 50 години - в бунтовната 1968 г., студентите окупираха улиците на редица градове по света, за да кажат на своите родители, че се ражда нов разкрепостен свят. Държавният глава отбеляза, че свободата днес се измерва с дързостта да кажеш на глас, че най-важната сред тези ценности, е да уважаваш чуждото право на мнение. \r\n  \r\n„Не познавам млад човек, който седнал веднъж на студентската банка, да не мечтае за бляскаво бъдеще“, каза президентът Румен Радев в словото си. „Не забравяйте обаче, че конформизмът може да е път в кариерата, но не е път към щастието“, заяви той. \r\n  \r\n\"Преследвайте мечтите си, но бъдете непримирими към подмяната, към липсата на прозрачност. Борете се срещу лицемерието и покварата. Бъдете критични, не приемайте да ви заблуждават и да ви ограбват бъдещето\", препоръча държавният глава. И добави също - \"не подминавайте агресията и невежеството\". \r\n\r\n „Днес не малко хора от високи трибуни осакатяват езика ни“, каза президентът Радев и отбеляза, че \"с всяка наранена и пренебрегната дума погива и част от смисъла\". Днес някои се опитват да ни казват, че грамотността е досадна подробност, но вие най-добре знаете, че онзи, който не почита правилата на граматиката, ще пренебрегне и закона, посочи президентът в словото си. Държавният глава заяви, че \"сме разрешили на хора, които не почитат книгите, да вземат решения\". \r\n  \r\nЗнае се, че в началото бе словото и истината е в редовете, които се пренасят през хилядолетията, а културата е мантинелата, която ни пази да не пропаднем в бездната, защото невежеството е крачка към катастрофата - личната и обществената, каза президентът Румен Радев. \r\n  \r\nТой посочи, че в годините на прехода българите приеха, че несправедливостта е наша орис. \r\n„Вашата поколенческа мисия е да докажете, че справедливостта може да възтържествува и това не е обикновена битка за вашето бъдеще, това е вашата битка за България. Тя е и моя“, заяви президентът Радев и пожела честит празник на преподавателите и студентите от Софийския университет. \r\n  \r\nРекторът на СУ проф. Анастас Герджикив връчи юбилеен плакет на президента Румен Радев, посветен на 130-годишнината на висшето училище. \r\n \n\t\t\t\t\t\t", "date": "2018.12.09", "title": "Румен Радев: Всички българи наричат Софийския университет светския храм на България"}
{"url": "http://www.bnews.bg/article/253368-pochina_ruskata_pravozashtitnichka_lyudmila_alekseeva", "text": "\n На 91-годишна възраст в Москва почина правозащитничката Людмила Алексеева. Това съобщиха от Съвета за развитие на гражданското общество и човешките права. \r\n\r\n „Днес в Москва на 91-годишна възраст почина най-старата руска правозащитничка Людмила Михайловна Алексеева, член на Съвета за развитие на гражданското общество и човешките права към президента на Русия. Тя беше председател на Московската хелзинкска група“, се казва в съобщението. \r\n\r\n „Това е страшна загуба за цялото правозащитно движение в Русия“, заяви председателят на съвета Михаил Федотов. \r\n \n\t\t\t\t\t\t", "date": "2018.12.09", "title": "Почина руската правозащитничка Людмила Алексеева"}
{"url": "http://www.bnews.bg/article/253378-kubrat_pulev_smyata_che_e_po_dobar_ot_dzhoshua_uayldar_i_fyuri", "text": "\n Кубрат Пулев демонстрира високо самочувствие при първото си изказване след подписването на договора с Боб Аръм и промоутърската компания \"Топ Ранк\". Боксьорът смята, че има 5-6 много силни боксьори след оттеглянето на Владимир Кличко, но подчерта, че е по-добър от тях. \r\n\r\n \"Много съм щастлив да съм тук и да работя с \"Топ Ранк\". Започвам да тренирам тук и мисля, че ще имаме голямо бъдеще заедно\", заяви родният боксьор при подписването на договора си с американскаат промоутърска компания. \r\n\r\n \"След ерата Кличко сега е много интересно. Имаме 5-6 топ боксьори. Аз съм тук, ще се бия тук. През следващата година ще се опитам да стана световен шампион тук. Джошуа, Фюри са добри боксьори. Тайсън, не Хюи. Защото аз победих Хюи Фюри, може би следващия път – Тайсън. И Джошуа, и Фюри са добри боксьори. Уайлдър също. Но няма толкова добра техника. Мисля, че аз съм по-добър.\" \r\n\r\n Боб Аръм каза, че очаква Пулев да стане световен шампион през 2019-а година и обяви, че работят по организирането на мач на Кобрата до три месеца. \r\n\r\n \"Запомнете този ден, защото през 2019-а ще видите нов световен шампион\", каза 87-годишният американец. \r\n \n\t\t\t\t\t\t", "date": "2018.12.09", "title": "Кубрат Пулев смята, че е по-добър от Джошуа, Уайлдър и Фюри"}
{"url": "http://www.bnews.bg/article/253375-v_nova_zelandiya_otkriha_tyaloto_na_ubita_britanska_turistka", "text": "\n Новозеландската полиция съобщи днес, че е открила тяло, което смята, че е на 22-годишна британка, която е в неизвестност от 1 декември, предаде Ройтерс. \r\n\r\n Грейс Милан, която е пътувала по света, след като е завършила университет, е изчезнала в началото на месеца в Окланд. \r\n\r\n Вчера полицията съобщи, че жената е била убита, а властите разпитват заподозрян по случая. По-късно бяха повдигнати обвинения в убийство на 26-годишен мъж. \r\n\r\n Тялото е намерено в местност с ниска дива растителност край Окланд и, макар че още не е идентифицирано, се смята, че е именно на Грейс Милан. \r\n \n\t\t\t\t\t\t", "date": "2018.12.09", "title": "В Нова Зеландия откриха тялото на убита британска туристка"}
{"url": "http://www.bnews.bg/article/253371-skandalno_zhaltite_zhiletki_se_opitaha_da_nahluyat_v_evroparlamenta_v_bryuksel", "text": "\n Протест на „Жълтите жилетки” се проведе и в Брюксел. Няколкостотин души се събраха в белгийската столица, за да протестират срещу цените на горивата и бедността. \r\n\r\n Стигна се до сблъсъци между част от демонстрантите и властите. Протестиращите се опитаха да нахлуят в сградата на Европейския парламент. \r\n\r\n Полицията използва сълзотворен газ и водни оръдия, за да ги отблъсне. Десетки бяха арестувани. \r\n \n\t\t\t\t\t\t", "date": "2018.12.09", "title": "СКАНДАЛНО! „Жълтите жилетки” се опитаха да нахлуят в Европарламента в Брюксел!"}
{"url": "http://www.bnews.bg/article/253380-hilyadi_oblecheni_kato_dyado_koleda_se_sastezavaha_v_madrid", "text": "\n Над 7000 души, облечени в одеждите на Дядо Коледа, се състезаваха в центъра на Мадрид за благотворителна кауза в полза на онкоболните, предаде Ройтерс. \r\n\r\n Много деца, дегизирани като елфи, също взеха участие в надпреварата по 5-километровото трасе по мадридския булевард \"Пасео де ла Кастеяна\". \r\n\r\n Организаторите съобщиха, че мадридското коледно състезание е най-голямото в света от този вид. \r\n\r\n Част от входната такса за участие на всеки от състезателите ще бъде дарена на неправителствената фондация \"Интеос\", която подпомага онкоболните. \r\n \n\t\t\t\t\t\t", "date": "2018.12.09", "title": "Хиляди, облечени като Дядо Коледа, се състезаваха в Мадрид"}
{"url": "http://www.bnews.bg/article/253377-iskaneto_na_sasht_za_korabi_v_cherno_more_izpit_za_partnyorstvoto_na_turtsiya_v_nato", "text": "\n\r\nНяма искане към България за засилено военно присъствие в Черно море. Това заяви пред БНР вицепремиерът и военен министър Красимир Каракачанов във връзка с напрежението в Керченския пролив и евентуалното искане към България от страна на САЩ за позиционирането на чужди кораби в региона.\r\n\r\nПо думите на Каракачанов такова искане САЩ имат към Турция.\r\n\r\nСпоред него това е проверка от страна на САЩ доколко Анкара е реален партньор в НАТО.\r\n\r\n\"Към България няма искане за засилване на присъствието на чужди кораби в нашите пристанища. НАТО присъства в Черно море в рамките на държавите членки Турция, България Румъния. Всички черноморски страни са заинтересовани от туризъм и газопроводи, а не от военни сблъсъци. От сблъсъка в Азовско море имат интерес и руският президент, и украинският президент по вътрешнополитически причини\", посочи министърът на отбраната.\r\n\r\nТой допълни, че движението на външни за черноморските държави кораби може да става само в рамките на 21 дни.\r\n\r\nОтносно ремонтите и поддръжката на руската военна техника у нас министърът каза: \"Няма откъде да се вземат 20-25 милиарда, за да махнем всичко руско.\" \n\t\t\t\t\t\t", "date": "2018.12.09", "title": "Искането на САЩ за кораби в Черно море - изпит за партньорството на Турция в НАТО"}
{"url": "http://www.bnews.bg/article/253374-bashta_zaplashi_sina_si_s_pistolet", "text": "\n 55-годишен мъж от Бяла Слатина е заплашил сина си с пистолет. За това се оплакал в полицията самият заплашван. \r\nСкандалът между двамата станал снощи в 23.20 ч. Първоначално бащата отправил към сина си обиди и закани за саморазправа, след което извадил газовия пистолет. Пристигналите на място полицаи установили, че пистолетът е преправен и е пригоден за стрелба с патрони с оловен връх. \r\nПо случая е образувано бързо производство. \r\n \n\t\t\t\t\t\t", "date": "2018.12.09", "title": "Баща заплаши сина си с пистолет"}
{"url": "http://www.bnews.bg/article/253370-chelsi_nanese_parva_zaguba_na_siti_i_ostavi_livarpul_na_varha", "text": "\n Отборът на \"Челси\" нанесе първа загуба на \"Манчестър Сити\" във Висшата лига. В дербито на 16-ия кръг \"сините\" се наложиха с 2:0 и така оставиха на върха в класирането \"Ливърпул\", който по-рано през деня победи \"Борнемут\" с 4:0. \r\n\r\n Головете за домакините бяха дело на Н'Голо Канте в 45-ата минута и Давид Луис в 78-ата. \r\n\r\n  началото на срещата шампионите владееха повече топката, а на Кепа му се наложи да отразява удари на Рахим Стърлинг и Лерой Сане. При първата си по-опасна атака обаче напред в резултата излязоха лондончани. Алонсо овладя топката на границата на наказателното поле и подаде към Азар. Белгиецът намери свободния Канте, който с мощен удар се разписа за 1:0. \r\n\r\n В 78-ата минута Давид Луис засече с глава центриране от корнер и прати топката неспасяемо в далечния ъгъл на Едерсон - 2:0. \r\n\r\n След този успех \"Челси\" събра 34 точки и изпревари по голова разлика \"Арсенал\" на третото място в класирането. \"Манчестър Сити\" е втори с 41 точки, с 1 по-малко от \"Ливърпул\", който единствен остава без загуба от началото на сезона. \r\n \n\t\t\t\t\t\t", "date": "2018.12.09", "title": "\"Челси\" нанесе първа загуба на \"Сити\" и остави \"Ливърпул\" на върха"}
