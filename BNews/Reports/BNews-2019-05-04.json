{"url": "http://www.bnews.bg/article/260408-burgas_dava_primer_za_otnoshenieto_kam_sgradite_s_istoriya", "text": "\n Община Бургас предприе строги мерки срещу рентиерите-собственици на пет занемарени, но изключително ценни сгради с богата история в центъра на града. Кметът на Бургас заплаши собствениците на такива сгради, че ще запорира имотите им, ако не си платят ремонта. Той се мотивира с това, че тези сгради застрашават живота на преминаващите край тях, а освен това лошото им стопанисване руши старината и разваля облика на градската среда. След ултиматума, наследниците на знаковите имоти изразили готовност сами да платят всички рестраврационни дейности по обновяването на фасадите на сградите. \r\n\r\n Знаковите сгради са строени в началото на миналия век, но от 30 години не са ремонтирани. Собствениците им ги отдавали под наем, а не инвестирали нито лев от него за поддръжка на имотите си. \r\n\r\n Проектите за ремонт вече били подадени за съгласуване с Министерството на културата. Качеството на ремонта на такъв тип сгради е от изключително важно значение, защото те трябва да бъдат запазени в автентичния им вид. Сградите, макар и частна собственост, са част от културното наследство на държавата ни. Важно е как ще бъде изпълнена мазилковата декорация, облицовките, покривните покрития, обшивките и др. детайли на фасадите. При ремонта трябва да бъдат запазени и оригиналните цветови гами на фасадите, както и детайлите по дограмата. \r\n\r\n По този начин Бургас дава пример на други градове в страната, в които положението е същото, как трябва да се действа в такива случаи. В София има десетки такива сгради, които буквално се рушат пред очите на столичани. Те не само застрашават живота на преминаващите край тях, но унищожават историческа памет, която е част от културното ни наследство. \r\n \n\t\t\t\t\t\t", "date": "2019.05.04", "title": "Бургас дава пример за отношението към сградите с история"}
{"url": "http://www.bnews.bg/article/260409-grigor_zapochva_sreshtu_kvalifikant_a_sled_tova_idva_nole", "text": "\n Григор Димитров ще започне участието си на Мастърса в Мадрид срещу квалификант. \r\n\r\n Неговото име ще стане ясно утре, когато завършат квалификациите за турнира. \r\n\r\n Ако успее да го победи, първата ни ракета ще се изправи срещу световния №1 Новак Джокович във втория кръг. \r\n\r\n Именно в преди 5 години в Мадрид, дойде и единствената победа на Григор над сърбина. \r\n\r\n Така само в рамките на месец, Григор може да се изправи срещу лидерите в ранглистата, след като загуби от Рафаел Надал в Монте Карло. \r\n\r\n Подобен жребий се дължи на ниския ранкинг на Димитров, който е вече №49 в света и не може да очаква да бъде поставен, както бе преди година. \r\n\r\n Тогава родният тенисист отпадна още в първия си мач, но той бе от втория кръг на турнира в испанската столица. \r\n\r\n Най-сериозният тенисист в потока на Гришо и Ноле е завръщащият се от контузия Хуан Мартин дел Потро, с когото мога да се срещнат на четвъртфинал. \r\n\r\n Фаворитът Рафаел Надал е в долната част на схемата и ще започне срещу победителя от канадския сблъсък между Денис Шаповалов и Оже-Алиасим. \r\n \n\t\t\t\t\t\t", "date": "2019.05.04", "title": "Григор започва срещу квалификант, а след това идва Ноле"}
{"url": "http://www.bnews.bg/article/260410-samolet_boing_737_sas_136_patnitsi_na_borda_padna_v_reka_seynt_dzheyms", "text": "\n Самолет Боинг 737 със 136 пътници на борда падна в река Сейнт Джеймс в щата Флорида след приземяването си, предаде Ройтерс. \r\n\r\n Агенцията се позовава на говорител на морската авиационна база в град Джаксънвил. \r\n\r\n Кметът на Джаксънвил написа в Туитър, че всички пътници са невредими. \r\n\r\n \"Самолетът не е потънал. Всички на борда са живи и здрави\", написа в Туитър шерифската служба на Джаксънвил. \r\n\r\n Полетът идвал от Куба, заявиха от авиационната база. \r\n\r\n Двадесет и един души бяха приети в болница с различни травми, след като американски чартърен самолет Боинг 737 се озова при приземяването си в река в американския щат Флорида, предадоха световните агенции. \r\n\r\n В самолета е имало 143 души пътници и екипаж, пътуващи от военната база Гуантанамо в Куба. Машината трябвало да кацне във военновъздушната база в Джаксънвил. Според някои източници машината не успяла да спре в края на пистата и се озовала в реката, след което започнала да потъва. Според други източници самолетът пропуснал пистата и се озовал в реката. На място пристигнали спасителни екипи. Телевизионни кадри показват самолета наполовина потънал в плитките води на реката. Щетите по него не са значителни. \r\n\r\n Според телевизия Си Би Ес самолетът е на компания Маями еър. Пътниците в него са били военни от базата в Гуантанамо и техните семейства. \r\n\r\n Пострадалите, откарани в болница, не са със животозастрашаващи травми. По случая е започнало разследване. \r\n \n\t\t\t\t\t\t", "date": "2019.05.04", "title": "Самолет Боинг 737 със 136 пътници на борда падна в река Сейнт Джеймс"}
{"url": "http://www.bnews.bg/article/260401-gaza_izstrelya_90_raketi_kam_izrael", "text": "\n\r\nОколо 90 ракети бяха изстреляни към Израел. \"Железен купол\" е прихванал десетки от тях, пише \"Таймс ъв Израел\". \r\n\r\nРакетите са изстреляни от Ивицата Газа тази сутрин. Еврейската държава отговори с въздушни удари, след като крехкият мир между двете страни отново е под заплаха. \r\n\r\nВ Ашкелон, Сдерот и други еврейски селища бяха задействани сирени. Системата за противоракетна отбрана \"Железен купол\" на няколко пъти беше активирана. \r\n\r\nНяма пострадали при ракетните нападения. Но има информация за 15-годишно момче, което е с леки наранявания, докато е бягало към укритие, а двама души са в шок.\r\n\r\nОт армията на Израел съобщиха, че самолети на ВВС са поразили две ракетни установки в Газа и танкове са обстрелвали няколко позиции на \"Хамас\". \r\n\r\nОт здравното министерство в Газа обявиха, че четирима души са с леки наранявания при стрелба на израелски танкове в северната част на Ивицата Газа. По-късно стана ясно, че един палестинец е загинал при израелските удари.  \n\t\t\t\t\t\t", "date": "2019.05.04", "title": "Газа изстреля 90 ракети към Израел"}
{"url": "http://www.bnews.bg/article/260405-barekov_pred_darik_nad_3_miliona_balgari_napusnaha_stranata_mozhem_da_gi_varnem_samo_kogato_im_osigurim_visoki_dohodi_i_normalni_usloviya_na_trud_kakvito_predlaga_paketat_mobilnost", "text": "\n Днес в предаването \"Седмицата\" по \"Дарик\" радио, гост бе бившият евродепутат и лидер на \"Презареди България\" Николай Бареков. Там той коментира предстоящите европейски избори и основните искания на своята партия. \r\n\r\n Запитан дали общите европейски или вътрешните български теми ще бъдат водещи през предизборната кампания, Бареков сподели мнение, че би трябвало да са общоевропейските теми, защото те са много сериозни и една от тези теми е пакетът \"Мобилност', но за жалост според лидера на \"Презареди България\" кампанията в България ще е много кратка и ще бъде посветена само на местни теми от аспект \"корупция\" и \"Апартаментгейт\". \r\n\r\n Бареков бе категоричен, че скандалите с евтините имоти ще имат решаващо значение за резултатите на евроизборите, като изтъкна факта, че всеки колосален скандал, който води до ''падане на глави'' (цит.), е решаващ. Подобни скандали обаче работят основно за големите партии и много по- малко за дребните играчи, заяви бившият евродепутат.  \r\n\r\n Според него грешката в \"Апартаментгейт\" е, че имотите са кукувани по време на мандата на политиците.  \r\n\r\n На въпросът защо името на \"България без цензура\" бе променено на \"Презареди България\", гостът в студиото припомни, че кампанията срещу ББЦ бе брутална и водещата причина е кражбата на парламентарната група, която се отказа от ББЦ и се прекръсти по друг начин. \r\n\r\n Такива сътресения имаше и в партия \"Атака\", а сега ГЕРБ, 10 години след своето създаване търпи нещо подобно. \r\n\r\n \"Господин Байрактаров е доста познат журналист и парламентарист, който е проверяван достатъчно и е видим. Той има една къща, която се намира в Нови Искър и това е всичко, което притежава. Моята къща, която вече беше обект на разследване е закупена още, докато бях изпълнителен директор на ТВ7.\", коментира Бареков. \r\n\r\n Очаква се Димитър Байрактаров да стане част от втората по големина група в ЕП-  АКРЕ (Алианс на европейските консерватори и реформисти), където Николай Бареков бе част от ръководството.  \r\n\r\n Бареков призова колегата си Ангел Джамбазки да преосмисли позицията си по пакета \"Мобилност\", защото с противопоставянето на него, защитава едрите превозвачи и олигарсите, а не наемните работници.  \r\n\r\n Ексевродепутатът констатира, че над 3 милиона българи са напуснали страната.  \r\n\r\n \"Ние можем да ги върнем само, когато им осигурим високи доходи и нормални условия на труд, каквито предлага пакетът \"Мобилност\", заяви Бареков. \r\n\r\n Запитан кой ще е основния конкурент на \"Презареди България\" на европейските избори, Бареков посочи Елена Йончева, срещу която обаче се водят дела за пране на пари и корупция.  \r\n\r\n Основните искания в програмата на \"Презареди България\" са: \r\n\r\n Слоганът на кампанията е:  \r\n\r\n   \r\n\r\n   \r\n\r\n   \r\n \n\t\t\t\t\t\t", "date": "2019.05.04", "title": "Бареков пред \"ДАРИК\": Над 3 милиона българи напуснаха страната! Можем да ги върнем само, когато им осигурим високи доходи и нормални условия на труд, каквито предлага пакетът \"Мобилност\"!"}
{"url": "http://www.bnews.bg/article/260398-za_parvi_pat_balgarite_v_germaniya_s_vazmozhnost_da_glasuvat_na_evrovota_v_21_grada", "text": "\n\r\nЗа първи път българските граждани в Германия ще могат да гласуват в 13 допълнителни секции по време на изборите за членове на Европейски парламент от България на 26 май, след като федералните власти уважиха желанието на страната ни за разкриване на още секции. Информацията съобщава външното ни министерство. \r\n\r\nТе ще допълнят секциите към трите ни дипломатически и консулски представителства в Германия и петте офиса на почетните ни консули. Така на изборите за ЕП сънародниците ни, които упражнят в Германия правото си на глас за членове на ЕП от България, ще могат да го направят в общо 21 града. \r\n\r\nВ столицата Берлин ще се гласува в сградата на посолството, като ще се влиза от входа на \"Лайпцигер щрасе\" 19. Консулските ни представителства в Мюнхен и Франкфурт на Майн ще открият избирателни секции на адресите си \"Валхалащрасе\" 7 и \"Екенхаймер ландщрасе\" 101 съответно. В Хамбург българите могат да гласуват в офиса на почетния ни консул на улица \"Алстертор\" 15. В Дармщадт секцията ще е на адреса на почетното консулство на \"Хилпертщрасе\" 3, а в Магдебург - на \"Хекелщрасе\" 9. Избирателни секции ще има и в почетните консулства на България в Мюнстер - \"Бисмаркалее\" 1 (Търговска камара) и в Щутгарт -\"Мьорикещрасе\" 11. Всички секции ще бъдат отворени за гласуване между 7.00 ч. сутринта и 20.00 ч. вечерта на 26 май. \r\n\r\nОтделно българската държава ще организира отварянето на избирателни секции в градовете Аахен, Бремен, Дортмунд, Дрезден, Ерфурт, Фрайбург, Хановер, Карлсруе, Кьолн, Констанц, Лайпциг, Нюрнберг и Регенсбург. Те ще бъдат отворени за гласуване между 7.00 и 20.00 ч. на 26 май, а адресите им ще бъдат своевременно съобщени на интернет сайта на посолството ни в Берлин и на интернет сайта на МВнР. Българите, които ще гласуват в Констанц, следва да знаят, че няма да има възможност за паркиране на автомобили до секцията в града. \r\n\r\nРазкриването на допълнителни секции ще улесни постоянно живеещиите в Германия българи при избора им да упражнят правото си на вот. Досега германските федерални власти са правили подобни изключения за български избори през 2014 г. и 2015 г., като и в двата случая са позволявали разкриването на допълнителни секции в девет града. \r\n\r\nВсеки български гражданин, който има актуален адрес в Германия, може да гласува в изброените 21 града, стига да не е упражнил правото си на глас същия ден в България, както и обратно - никой, гласувал в Германия за европарламент българин не може да гласува повторно у нас. \r\n\r\nДенонощен телефон за съдействие на български граждани в чужбина на дирекция \"Ситуационен център\": \r\n\r\n+359-2-948-2404; +359-2-971-3856\r\n\r\nТелефон за спешни случаи на ЕС: 112 \n\t\t\t\t\t\t", "date": "2019.05.04", "title": "За първи път българите в Германия с възможност да гласуват на евровота в 21 града"}
{"url": "http://www.bnews.bg/article/260400-fenovete_pobesnyaha_napadnaha_bosovete_na_tsska_sofiya_i_obyaviha_kogo_vizira_lyubo_penev", "text": "\n Запалянковците на ЦСКА побесняха след напускането на Любослав Пенев и обявиха твърдата си подкрепа за треньора. В червените форуми ври и кипи след оставката на Ел Голеадор, а една от страниците разкри кой е виновникът за напускането на треньора. \r\n\r\n Според запалянковците конфликтът на Любо Пенев не бил със Стойчо Стоилов, а с Данаил Ганчев-син на Гриша Ганчев. \r\nЕто какво пишат феновете от “Северъ”, които първи намекнаха, че Любо Пенев ще напусне своя пост: \r\nПърво запалянковците публикуваха транспарант с надпис: “Любо, остани заради нас!” \r\nМалко по-късно те написаха: “Феновете на ЦСКА заставаме твърдо зад нашия треньор и искаме той да продължи да води отбора!” \r\n\r\n Следва линк към изявлението на Любослав Пенев със следния текст: “Вие сте позор, г-да!” \r\nПод същата дискусия феновете твърдят, че виновник за напускането на Пенев не е Стойчо Стоилов, а Ганчев. \r\n  \r\n \n\t\t\t\t\t\t", "date": "2019.05.04", "title": "Феновете побесняха, нападнаха босовете на ЦСКА-София и обявиха кого визира Любо Пенев"}
{"url": "http://www.bnews.bg/article/260403-pchelari_ot_tsyalata_strana_protestirat_sreshtu_masovoto_otravyane_na_pchelite_s_pestitsidi", "text": "\n\r\nПчелари с протест пред областната администрация в Плевен, съобщава БНР. \r\n\r\nОсновната причина за недоволството е нерегламентираното пръскане на посевите с пестициди и липсата на контрол. \r\n\r\nНад 5 000 пчелни семейства са отровени в региона, продължава измирането и в последните дни. За четвърта поредна година пчелари подават сигнали, наказани няма, тази година отравянето е в по-голяма степен, каза доц. Юлиян Станчев, председател на Областния пчеларски съюз, организатор на протеста. \r\n\r\nДелото се води от миналата година. В същото време на същите места се случи отравяне, защото се нарушават правилата на растителна защита. Делата се водят 3-4 години, и така се размива, закъснява санкцията\", поясни той. \r\n\r\nПчеларите настояват да се въведе наказателна отговорност за отравяне, затвор и отнемане на правото за субсидии с държавно подпомагане. Те смятат, че отравяне на пчелини в едно село е равносилно да се запали пшеница преди жътва и градушка да убие реколтата или някакво бедствие. \r\n\r\nТази година проблем с масовия мор сред пчелите имаше в Смолянско, в района на Бургас, Добрич и Сливен. \r\n\r\n\r\nЗаради протеста ще се свика спешен консултативен съвет по пчеларство по разпореждане на земеделския министър Румен Порожанов. Това заяви пред протестиращите в Плевен директорът на дирекция \"Животновъдство\" Силвия Василева.  \r\n\r\n\"През последните дни получаваме сигнали, че има нарушения на правилата за растителна защита и пръскания. Още през месец март министърът на земеделието, храните и горите изпрати писмо до 28-те областни дирекции \"Земеделие\", с което изиска да се проведат срещи между пчеларите и арендаторите, за да се припомнят правилата\", каза Василева. \r\n\r\nТя припомни, че има наредба, по която става информирането за пръскане с препарати за растителна защита и тя трябва да се спазва. \"Разбира се има какво да се прецизира в нея, но основните неща по отношение на това как става уведомлението, в кои часове може да се осъществява пръскането, всичко това, ако се спазва - няма да има негативни последици за пчелите\", допълни още тя. \r\n\r\nПо думите на Василева на срещата, за да може да има чуваемост, и за да има по-голям резултат, министерството е поканило и други организации на земеделски производители и зърнопроизводители. Само чрез разговори и диалог проблемът можел да бъде решен. \n\t\t\t\t\t\t", "date": "2019.05.04", "title": "Пчелари от цялата страна протестират срещу масовото отравяне на пчелите с пестициди"}
{"url": "http://www.bnews.bg/article/260393-tsiklonat_fani_otne_zhivota_na_nay_malko_8_dushi_v_indiya", "text": "\n Циклонът „Фани” отне живота на най-малко 8 души в Индия. Ветровете достигнаха скорост от над 200 км/ч. Циклонът бе усетен на голяма територия, простираща се до подножието на връх Еверест. \r\n\r\n „Фани” изкорени дървета по пътя си и наруши водоснабдяването, преноса на електричество и комуникационните връзки. \r\n\r\n Той премина през индийския град Пури, който има население от 200 000 души. Индийските служби за гражданска защита съобщиха, че в Пури са ранени близо 160 души. \r\n\r\n В Бангладеш, където от крайбрежните села бяха евакуирани 400 000 души, властите съобщиха за смъртта на жена, убита от паднало дърво. 14 села бяха наводнени, след като вследствие на валежите се скъсаха няколко язовирни стени. \r\n\r\n В Източна Индия бяха отменени 220 влака, закрито бе летището в град Бхубанешвар, спрени бяха полетите от летището в Калкута. Заради бедствието бяха отложени предизборни митинги, включително на премиера Нарендра Моди и на главния министър на щата Западна Бенгалия Мамата Банерджи. \r\n\r\n В момента в Индия текат избори, които се провеждат на седем етапа. Те започнаха миналия месец и ще приключат в края на май. \r\n\r\n Това е най-мощният циклон през последните 20 години. През 1999 г. подобен ураган уби 10 000 души. \r\n \n\t\t\t\t\t\t", "date": "2019.05.04", "title": "Циклонът „Фани” отне живота на най-малко 8 души в Индия"}
{"url": "http://www.bnews.bg/article/260394-kantslerat_na_avstriya_poiska_nov_dogovor_na_es_i_po_malko_evrokomisari", "text": "\n Канцлерът на Австрия Себастиан Курц обяви, че националните правителства на страните членки на ЕС трябва да предоговорят основния договор на блока с по-добро споразумение, за да преодолеят предизвикателствата на континента, съобщава \"Дойче веле\". \r\n\r\n Необходим е нов договор с по-ясни санкции за членове, които изпадат в дългове, наказания за държавите, които допускат незаконна имиграция без да ги регистрират, както и по-тежки последствия при нарушаване на върховенството на закона и либералната демокрация, поиска той в интервю за австрийски вестници. \r\n\r\n По думите му много неща са се променили от приемането на Лисабонския договор през 2007 г., като посочи \"дълговата криза, кризата с еврото, миграционната криза, климатичната криза\" и \"хаоса около Брекзит\". \r\n\r\n Канцлерът също така смята, че всяка реформа, която трябва да бъде одобрена единодушно от всички страни членки, трябва да включва прекратяване на практиката да се провеждат заседания на Европейския парламент в Брюксел и Страсбург. \r\n\r\n Френският президент Еманюел Макрон, който представи визията си за реформиране на ЕС по-рано тази година, е против седалището на Европейския парламент да е в Брюксел за постоянно. \r\n\r\n Австрийският лидер също призова повече да се наблегне на външната политика на ЕС и да се намали размерът на Европейската комисия, по-малко висши постове в Комисията, разпределени на ротационен принцип. В момента всяка страна членка има право да назначи по един свой комисар. \r\n\r\n На лидерите им отне 6 години да създадат Договора от Лисабон, подписан през 2007 г. Договорът беше близо да не влезе в сила, след като беше отхвърлен на референдум в Ирландия. Той влезе в сила през 2009 г. след втори референдум. Преговорите за ново споразумение ангажират голяма част от вниманието на блока за период от около половин десетилетие. \r\n \n\t\t\t\t\t\t", "date": "2019.05.04", "title": "Канцлерът на Австрия поиска нов договор на ЕС и по-малко еврокомисари"}
{"url": "http://www.bnews.bg/article/260399-borisov_zalozhi_badeshteto_na_tsvetanov_na_rezultata_ot_evrovota_dori_i_pri_zaguba_na_gerb_nyama_da_ima_ostavka", "text": "\n След като спра да съм премиер, прибирам се в партията. Цецо си заложи главата - срещу \"Хизбулла\" и \"Наглите\", но с този апартамент заличи всичко, каза по БНТ министър-председателят \r\n\r\n Не. Така отговори премиерът Бойко Борисов на въпрос на водещия на \"Панорама\" по БНТ ще хвърли ли кърпата, ако ГЕРБ изгуби евровота. \r\n\r\n \"Просто от другата страна няма нищо\", аргументира се той. \r\n\r\n Аз съм се родил в тая къща в Банкя, там ще умра. Няма да ме видите в друго жилище и след като изляза от политиката. На президентските вили правят ремонти, аз в резиденцията не съм позволил за 1 лев ремонт да направят. \r\n\r\n Това заяви още премиерът Борисов в предаването на БНТ \"Панорама\". \r\n\r\n \"Направил си къща с асансьор. Тези преди нас са имали цели сгради с асансьори - тези, които са приватизирали. За един апартамент с асансьор или за една къща в Сандански, на фона на това, което са приватизирали\", изтъкна Борисов. \r\n\r\n Каквото съм изградил, другите не могат само да го боядисат, изтъкна премиерът. И се зарече: \"Много брутално ще действам.\" \r\n\r\n Аз Цветанов си го обичам като дете. Като министър си заложи главата срещу военното крило на \"Хизбулла\", и за \"Наглите\". От символ, от човек, който имаше изключителен авторитет в партията, след това нещо (апартамента) заличи всичко добро, което е направил. \r\n\r\n \"Има ден за прошка - 26 май.\" Така загатна премиерът, че от резултата на вота зависи бъдещето на Цветанов. \r\n\r\n И в Библията е написано, че първо трябва да се огледаш, преди да критикуваш, каза министър-председателят по повод критиките на президента Румен Радев. \r\n\r\n Аз никога, никога не съм искал да става президент. Не ми минава през главата, отсече Борисов. \"Аз ще си изкарам мандата, през това време ще си стабилизирам партията\", отсече той. \r\n\r\n \"Диктатура в България? Всеки може да излезе да ме напсува и го правят - от сутрин до вечер. Само дето не съм дал да ми ударят два шамара\", озадачен е от тези обвинения премиерът Борисов. \r\n\r\n Някога българите ще си спомнят как по времето на моето управление е имало нула миграция, нула натиск на границата, категоричен е той. \r\n\r\n Догодина в края ще им закарам магистралата до Хемус и до Ловеч, за да могат да си ходят до Горна Митрополия, додаде министър-председателят, след като водещият пита дали заради президента Радев е ремонтирал висшето военно училище в Долна Митрополия. \r\n\r\n \"Вчера 500 000 автомобила излязоха от София и отидоха на почивка - по \"Струма\", по \"Хемус\", по \"Тракия\", после защо съм ремонтирал магистрали и мостове, които по 30 години не са пипани и само Господ ни е опазил\", ядоса се Борисов. \r\n\r\n Контрабандата сега е 5 процента, като дойдохме беше над 35. Колко олигарси са в ареста, напомни министър-председателят. \r\n\r\n \"Не. Просто искам да видя и \"Хемус\" и затова съм я направил необратима.\" Така отговори Борисов на въпроса дали се чувства уморен. \r\n\r\n Последно ще ремонтирам пръстена на околовръстното към Банкя, уточни той. И добави: \"Аз съм такъв - винаги за мен последно.\" \r\n\r\n Президентът се разграничи и по отношение на Северна Македония, където сега ще отиде папата след България, вметна Борисов. И добави: \"С президента иначе по много теми работим и се надявам да продължим да работим.\" \r\n\r\n Беше ми любопитно да видя един паднал човек - как живее и какво се случва, обясни Борисов как е наблюдавал Тодор Живков - отритнат от тези, които са му целували и ръцете, и краката. После имах възможност да гледам и царя - възхода и как падна, един съветник не можа да вкара в София, където милиони го посрещнаха, даде друг пример той. \r\n\r\n Затова толкова ме е яд на моите съпартийци - защото аз съм гледал как се сриват. Затова трябва всичко, което е донесло щета, да се отстранява. Гадно е, но няма друг начин. Един Делян Добрев е изключително умен човек, но той повече не може да бъде лице, обясни Борисов. \r\n\r\n Премиерът продължи: \"Аз знам истината - български политик в историята на нашия народ приживе няма одобрен. Нещо повече - на нашите царе, с които се гордеем, не им знаем гроба. Нито един приживе - не само не е одобрен, но и убити има. Но няма да допусна да си отидем като маскари, точно обратното. Направили сме много, с десетилетия ще се говори какво сме направили. Имаме още сила, още потенциал, съпротивителни сили на партията.\" \r\n\r\n \"Изкарвам си мандата, прибирам се в партията. Ще дам път на много млади хора\", загатна Борисов, че след края на мандата през 2021 г. ще се оттегли от изпълнителната власт. \r\n \n\t\t\t\t\t\t", "date": "2019.05.04", "title": "Борисов заложи бъдещето на Цветанов на резултата от евровота. Дори и при загуба на ГЕРБ няма да има оставка"}
{"url": "http://www.bnews.bg/article/260395-ot_7_may_sluzhiteli_na_noi_tragvat_iz_stranata", "text": "\n От 7-и май експерти от НОИ и електронен калкулатор ще смятат при кой метод възрастните хора ще получават по-висока пенсия. \r\n\r\n Тя ще се изчислява и по стар, и по нов начин, като задължително ще се изплаща по-високия размер. На местата, където осигурителният институт няма офиси, ще бъдат направени изнесени приемни. Кандидатите трябва да представят цялата документация, доказваща кога, колко и срещу каква заплата са работили. \r\n\r\n В ново заявление те ще трябва да отбележат и дали искат пенсията им да се изчислява по старата или новата методика. \r\n \n\t\t\t\t\t\t", "date": "2019.05.04", "title": "От 7 май служители на НОИ тръгват из страната"}
{"url": "http://www.bnews.bg/article/260396-balotazhat_v_severna_makedoniya_lakmusov_test_za_prozapadnoto_pravitelstvo", "text": "\n В неделя гражданите на Северна Македония гласуват на втори тур на президентски избори, които са лакмусов тест за прозападното правителство, тъй като има вероятност от ниска избирателна активност и невалиден вот, което вероятно ще доведе до предсрочни парламентарни избори, съобщават EURACTIV и АФП. \r\n\r\n На първи тур кандидатът на Социалдемократическия съюз на Македония Стево Пендаровски спечели най-много гласове. С няколко хиляди гласа разлика зад него остана кандидатът на ВМРО-ДПМНЕ Гордана Силяновска-Давкова. Резултатът отразява дълбокото разделение в балканската страна, особено за новото име. \r\n\r\n Президентският пост като цяло е церемониален, но гласуването се разглежда като референдум за премиера на лявоцентристкото правителство Зоран Заев, който наскоро финализира сделката да се добави \"Северна\" към официалното име на Македония, с което се сложи край на дългогодишен спор с Гърция. \r\n\r\n Кандидатът на управляващата партия твърдо подкрепя новото име и се представя като прозападен кандидат, който ще се опита заедно със Заев да доближат Северна Македония до Европа. \r\n\r\n Подкрепяната от националистите Гордана Силяновска-Давкова, професор по право, който може да се превърне в първата жена президент на страната, остро критикува промяната на името. В центъра на предизборната й кампания е борбата с корупцията и връщане на върховенството на закона. \r\n\r\n Но кандидатите могат да се изправят пред друг проблем. Ниска избирателна активност. \r\n\r\n Повече от 40% от 1,8 милиона електорат в Северна Македония трябва да гласува на балотажа, за да бъде валидно гласуването. На първия тур беше отчетена 41,82% избирателна активност. \r\n\r\n Ако македонците решат да не упражнят правото си на вот, това може да вкара премиера Зоран Заев в политическа криза. Според министър-председателя страната ще трябва да рестартира изборния процес или да направи конституционни промени, такива като да се позволи на парламента да избира държавния глава. \r\n\r\n Заев предупреди, че ниска избирателна активност или победа за Давкова ще тласне държавата към предсрочни парламентарни избори. Но той вярва, че гражданите ще изберат президент. \r\n\r\n Междувременно политологът Кашиф Бакиу коментира пред БНР, че вотът на етническите албанци ще реши предстоящия балотаж на президентските избори в Северна Македония. Според Бакиу най-вероятно те ще гласуват за Стево Пендаровски. \r\n \n\t\t\t\t\t\t", "date": "2019.05.04", "title": "Балотажът в Северна Македония - лакмусов тест за прозападното правителство"}
{"url": "http://www.bnews.bg/article/260406-tunelat_pod_lamansha_navarshva_chetvart_vek", "text": "\n Тунелът под Ламанша \"празнува\" 25 години, предаде Франс прес и БТА. На 6 май 1994 г. британската кралица Елизабет Втора и френският президент Франсоа Митеран откриха съоръжението, свързващо под водата двете страни. \r\n\r\n След серия от провали, колебания и непредвидени ситуации, строителният проект на века на стойност 100 милиарда френски франка (15,2 милиарда евро), днес осигурява транзита на една четвърт от стоките между Обединеното кралство и Европа. \r\n\r\n Идеята за подобна подводна връзка датира от 1802 г. Тогава френският инженер Албер Матьо-Фавие предлага на Наполеон Бонапарт първи план за тунел. \r\n\r\n Мостове, диги, тръбопроводи, изкуствени острови ... около 100 проекта за връзка през Ламанша се появяват през 19 век. Един от тях получава одобрението на кралица Виктория и на Наполеон Трети през 1855 г. Това е проектът на французина Еме Томе за локомотив, който да преминава през пробит тунел. Британецът Уилям Лоу пък решава трънливия проблем с вентилацията на тунела. Близо два километра галерии са пробити от едната и от другата част на Ламанша между 1878 г. и 1883 г. Но поради стратегически причини, изтъкнати от британското правителство, и Голямата депресия, проектът постепенно е \"погребан\". Той \"възкръсва\" 75 години по-късно след двете световни войни. През 1957 г. е създадена изследователска група, която да проучи възможностите за реализация на тунела под Ламанша благодарение на Европейската икономическа общност, създадена същата година. \r\n\r\n През 1973 г. 300 метра са пробити край град Сангат, във френския департамент Па дьо Кале, и 400 метра - близо до Дувър. Но британското правителство се сменя и заради бюджетни причини Харолд Уилсън изоставя работите през 1975 г. С идването на власт през 1979 г. на Маргарет Тачър и на Митеран през 1981 г. проектът е подет отново. Четири предложения са предложени на обсъждане - пътно-железопътен мост, железопътен тунел, пътно-железопътен тунел, пътно-железопътен мост и тунел. Мнозинството от британците предпочитат пътните връзки, докато французите предпочитат железопътните връзки. Накрая се решава да има двоен подводен железопътен тунел с дължина 50,5 километра. Това решение е \"подпечатано\" с британско-френски договор, сключен в Кентърбъри на 12 февруари 1986 г. \r\n\r\n Най-големият строителен проект на Европа мобилизира до 15 000 работници. От френска страна са наети 4100 работници. От другата страна са наети почти двойно повече служители. На месец пробивните машини напредват с по 500 метра. На 1 декември 1990 г. в 12,12 ч. двама работници - французинът Филип Козет и британецът Роберт Греъм Фаг - пробиват първа дупка и се срещат \"под водата\". Снимката им със знамена в ръка обикаля света. \r\n\r\n Обектът е предаден през декември 1993 г. По време на строителството най-малко девет работници загиват, от които седем са британци. \r\n\r\n За церемонията в Кокел в Па дьо Кале по откриване на тунела на 6 май 1994 г. британската кралица Елизабет Втора идва с кралския Ролс Ройс, преминал в тунела под Ламанша със скорост 160 километра в час. Кралицата заявява, че тунелът е плод на съчетанието на британския прагматизъм и на френския ентусиазъм.  \r\nМитеран пък изтъква, че двете страни вече имат и сухопътна граница. После кралицата и президентът се качват на кралския Ролс Ройс, който е натоварен на влака-совалка, отиващ до терминала в Шерингтън в графство Кент. Зад Ролс Ройса във влака-совалка се качва и Мазератито на Елисейския дворец, в което са съпругът на кралицата - принц Филип, и първата дама на Франция Даниел Митеран. По време на 25-минутното пътуване официалните представители и журналистите, излезли от колите си, обикалят из влака-совалка и разменят впечатленията си на първи пътници под Ламанша. \r\n \n\t\t\t\t\t\t", "date": "2019.05.04", "title": "Тунелът под Ламанша \"навършва\" четвърт век"}
{"url": "http://www.bnews.bg/article/260397-biha_shuta_na_shefa_na_kiparskata_politsiya_zaradi_masoviya_ubiets_s_balgarski_koreni", "text": "\n Президентът на Кипър уволни началника на полицията. Според него неадекватното разследване на случаите на изчезнали до момента хора, най-вероятно е допринесло за увеличаване на броя на жертвите на серийния убиец Никос Метексас. \r\n\r\n Решението идва само ден, след като министърът на правосъдието на Кипър подаде оставка, предава ощуе БНТ. \r\n\r\n Критиките към полицията за допуснати грешки при разследването на случаите с изчезналите жени и момичета, нарастват непрекъснато. \r\n\r\n 35-годишният армейски капитан заяви, че е убил седем жени. Той е раказал на следователите, че е хвърлил телата на жертвите си в изоставена минна шахта, отровно езеро и кладенец на военен полигон. \r\n \n\t\t\t\t\t\t", "date": "2019.05.04", "title": "Биха шута на шефа на кипърската полиция заради масовия убиец с български корени"}
{"url": "http://www.bnews.bg/article/260402-po_2_miliona_sa_opukali_dosega_dzhambazki_i_mareshki_za_laskavi_klipove_po_btv_i_nova", "text": "\nЕксперти в медиите и политическия маркетинг алармираха днес, че лъскавата кампания на олигарха Марешки и на нежното острие на ВМРО Джамбазки по двете големи частни телевизии надхвърля допустимия по закон максимум от 2 милиона лева.  \r\n\r\nВече няколко седмици от сутрин до вечер в праймтайма двамата облъчват публиката нонстоп с лъскави, но банални предизборни клипове.  \r\n\r\nПроблемът е, че тези клипове струват милиони левове по твърда тарифа от 8 бона за 30 секунди, декларирана пред ЦИК.  \r\n\r\nКой плаща и защо ЦИК и КОНПИ си затварят очите? Ясно е, че слугите на ГЕРБ от ВМРО и воля се ползват с протекцията на властта.  \r\n\r\nНо законът драстично е нарушен. Само до днешна дата милионите, похарчени от Джамбазки и Каракачанов в БТВ и Нова, надхвърлят допустимите по закон 2 милиона.  \r\n\r\nА пари за следващите 20 дни от кампанията, за концертите, шатрите, десетките хиляди застъпници и купени гласове....ясно е, че парите за ВМРО идват от продажбата на българско гражданство за талибани и криминални типове от Близкия и Средния изток, от крадливите обществени поръчки. Но защо спят институциите.  \r\n\r\nДори да изхарчи формално цялата си субсидия ВМРО не може да покрие разходите от кампанията си, която реално ще надхвърли 40- 50 милиона лева! И то за един евродепутат като Джамбазки. Засега Джамбазки е скатал 1 милион евро в банкови трезори и сметки от депутатските си доходи. \r\n\r\nТой излъга през 2014 година, когато заедно с Бареков общаваше да ги дари на бедните. После Джамбазки се ската в Брюксел и пристана с шефа си на Борисов и ГЕРБ. \r\n\r\nПет години всяка сутрин нежният евродепутат от ВМРО не слизаше от океана на БТВ и нова, за да громи циганите. Явно всичко се е плащало под масата и баджак услугите за “войводите” не са били безплатни.  \r\n\r\nСега с пари, откраднати от бедните и излъгани пенсионери и данъкоплатците, ВМРО и техният събрат Марешки ще похарчат 100 милиона лева, за да пратят по един евромилионер в Брюксел. Скандално! Останаха ли още наивници в България? \r\n\r\nКое ще натежи повече? Пиарът по баджак медиите или евромилиона в сметката на Джамбазки и огромната тераса на царския тризонет на шефа му Каракачанов?  \r\n\r\nКрадливите дела и слугинажът на Каракачанов и Марешки към отиващия си Борисов могат ли да бъдат скрити зад лъжливите клипчета, които въртят до втръсване? \n\t\t\t\t\t\t", "date": "2019.05.04", "title": "По 2 милиона са опукали досега Джамбазки и Марешки за лъскави клипове по БТВ и Нова"}
{"url": "http://www.bnews.bg/article/260404-kakva_voenna_tehnika_shte_vidim_na_parada_na_6_may", "text": "\n\r\nНа 6 май - Ден на храбростта и празник на Българската армия - в столицата София традиционно се провежда военен парад, който е и най-големият такъв в България.\r\n\r\nКаква военна техника ще видим на парада тази година? \r\nНа този въпрос отговарят от Министерството на отбраната.\r\n\r\nНа парада ще бъдат представени образци на видове военна техника на Въоръжените сили на Република България. След преминаването на представителните блокове на Българската армия и служба \"Военна полиция\" на площад \"Княз Александър I\", ще започне въздушният компонент на парада.\r\n\r\nВъв въздушният компонент ще участват вертолети и самолети, които са на въоръжение във вертолетната, транспортната, учебната и изтребителната военна авиация:\r\n\r\n- вертолет Ми-24;\r\n- вертолет \"Cougar\";\r\n- самолет \"Спартан\";\r\n- учебен самолет \"Пилатус\";\r\n- изтребител МиГ-29.\r\n\r\nНа площада ще преминат и 48 образци на видове бойна техника, на въоръжение в Сухопътните войски, служба \"Военна полиция\" и зенитно-ракетните военни формирования на Военновъздушните сили:\r\n\r\n- бронирани леки автомобили с повишена проходимост \"Мерцедес\" G 270FB-6;\r\n- бронирани машини \"Хамър\";\r\n- бойни бронирани колесни машини \"Commando select\" и \"Guardian\";\r\n- бронетранспортьори БТР-60 ПБ;\r\n- 152 милиметрово оръдие гаубица Д-20;\r\n- реактивна система за залпов огън БМ-21 \"ГРАД\";\r\n- 122 мм самоходна минохвъргачка Б1-10 \"Тунджа\";\r\n- 122 милиметрова самоходна гаубица 2С-1 \"Гвоздика\";\r\n- бойни машини на пехотата БМП-23 и БМП-1;\r\n- танк Т-72;\r\n- тактически ракетен комплекс \"Точка\";\r\n- зенитно-ракетен комплекс \"ОСА\";\r\n- брониран автомобил \"SAND CAT\";\r\n- транспортно зареждащи машини на зенитни ракетни комплекси С-125 - \"Нева\" (SA-3) и С-200 \"Вега\" (SA-5);\r\n- пускови установки от състава на зенитно-ракетен комплекс С-300 (SA-10). \n\t\t\t\t\t\t", "date": "2019.05.04", "title": "Каква военна техника ще видим на парада на 6 май?"}
{"url": "http://www.bnews.bg/article/260407-osadiha_na_16_godini_zatvor_balgarski_tsiganin_za_iznasilvane_vav_velikobritaniya", "text": "\n Български циганин бе осъден на 16 години затвор плюс за изнасилване във Великобритания. Името му е Митко Насков, на 19 години. Той бе признат за виновен още през януари, но съдът сега се произнесе присъдата, съобщи \"Канал 3\" \r\n\r\n Самото изнасилване станало на 12 август миналата година, през нощта около 3 часа, в град Скарбъро. Жертвата му е жена, на която не се разкрива самоличността. Известно е, че преди изнасилването тя е била на бар и се е прибирала към дома си. \r\n\r\n Насков нападнал жертвата си в центъра на града, завлякъл я в тъмен ъгъл на улица, където я е изнасилил. Жената го молила да спре, но той ѝ отвърнал, че всичко е наред, преди да опита да я изнасили отново. \r\n\r\n Прекратил нападението си едва когато три жени чули писъците на жената и тогава се подплашил и побягнал. Една от жените дори опитала да го проследи, но в един момент го изпуснала в нощта. По-късно тя обаче е и един от свидетелите срещу него. \r\n\r\n Той е заловен в жилището, което обитавал 15 часа по-късно. Камери в района показали как бяга от мястото на престъплението. Лицето му не се виждало, но е идентифициран по издайническа татуировка. При бягството му момичето успяло да скъса тениската на нападателя си и от камерите се вижда как 19-годишният изнасилвач бяга гол до кръста през града. Впоследствие съвпаднало и ДНК-то на Насков. \r\n\r\n През цялото време на процеса Насков твърдял, че е невинен. Обяснил, че говори слабо английски език и че пристигнал във Великобритания около два месеца по-рано, след като негов приятел му обещал работа. \r\n\r\n Разпитани са и негови приятели, с които той купонясвал по-рано вечерта. Именно за периода, в който е извършено изнасилването, те обяснили, че Насков \"бил изчезнал някъде\". \r\n\r\n Присъдата му е 12 години плюс допълнителни 4, които според британското законодателство могат да бъдат наложени по преценка на съдията при определени престъпления, сред които сексуалните. \r\n\r\n Съдията похвали и трите жени, които са успели да се намесят, и по-специално тази, която го последвала, като ѝ присъди награда от 500 паунда. \r\n \n\t\t\t\t\t\t", "date": "2019.05.04", "title": "Осъдиха на 16 години затвор български циганин за изнасилване във Великобритания"}
{"url": "http://www.bnews.bg/article/260392-zaoblachava_se", "text": "\n\r\nПрез деня от запад облачността отново ще се увеличава, като по-значителна ще е над Западна България и Рило-Родопската област, но само на отделни места ще превали слаб дъжд. Вятърът от юг-югозапад ще се усили до умерен, на места в източните райони и временно силен. Топло, с максимални температури между 20° и 25°, на места в Източна България до 27°-28°. \r\n\r\nТова съобщават от НИМХ. \r\n\r\nНад планините облачността ще се увеличава и след обяд на отделни места в западните райони и Рило-Родопската ще превали. Ще духа умерен до силен юг-югозападен вятър. Максималната температура на височина 1200 метра ще бъде около 13°, на 2000 метра - около 7°. \r\n\r\nНад Черноморието ще бъде предимно слънчево. Ще духа до умерен юг-югоизточен вятър. Максимални температури на въздуха: 18°-23°. Температурата на морската вода е 14°-15°. Вълнението на морето ще бъде около 2 бала, след обяд ще се усили. \n\t\t\t\t\t\t", "date": "2019.05.04", "title": "Заоблачава се"}
