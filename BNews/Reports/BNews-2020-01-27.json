{"url": "http://www.bnews.bg/article/265509-stil_i_seksapil_zavladyaha_cherveniya_kilim_na_nagradite_grami", "text": "\n Поп звездата Ариана Гранде показа един от най-зашеметяващите тоалети на червения килим на наградите \"Грами\" в Лос Анджелис в неделя, съобщи в. \"Мирър\", цитиран от БТА. \r\n\r\n Най-големите и ярки звезди в музикалната индустрия се събраха на церемонията, смятана за най-важната в музикалния календар, и демонстрираха зашеметяващи тоалети. \r\n\r\n Ариана Гранде бе в невероятна бална рокля тип Пепеляшка, визията й бе допълнена със сиви ръкавици. Роклята бе от многопластов сив тюл, а полата й беше толкова огромна, сякаш всеки момент можеше да погълне певицата. \r\n\r\n Лизо, която бе звездата с най-много номинации за тазгодишната церемония, се появи в дълга рокля в ангелско бяло, гарнирана с луксозна бяла кожена наметка и бижута с диаманти. Корсетът на роклята и цепка до средата на бедрото подчертаваха пищните форми на рапърката, която е на 31 г. \r\n\r\n Ослепителният й тоалет беше в ярък контраст с избора на Били Айлиш, която остана вярна на стила си за първото си участие в церемония за наградите \"Грами\". Тийнейджърката, която още с дебюта си грабна пет награди, заложи на черно и отровно зелено в стил \"Хелоуин\" и в копринения си костюм, и в цвета на маникюра, и в спортните обувки, дори и в цвета на косата си. \r\n\r\n Гуен Стефани заложи на семпла и шик мини рокля в кремаво, обсипана със стотици перли. Като реверанс към рока тя комбинира роклята с високи до средата на бедрото ботуши на ток. \r\n\r\n Бившата детска звезда ДжоДжо бе изключително елегантна в сива рокля без презрамки. Актрисата Джамила Джамил също показа отлична фигура на червения килим, по който мина с приятеля си, музиканта Джеймс Блейк. Актрисата бе в странна рокля, която осигуряваше видимост на част от бедрата й посредством прозрачен панел. \r\n\r\n Американската певица Джой Вила пристигна в червен ансамбъл, с който демонстрира подкрепата си за президента на САЩ Доналд Тръмп. Тоалетът на Джой бе безапелационен израз на чувствата й, като върху него с големи букви бе изписано \"Тръмп 202\". \r\n\r\n Рики Ребел също отправи ясно политическо послание с външния си вид на церемонията. Тя се появи в невероятен червен тоалет с каубойски панталони и прашки, а върху задните й части с мастило бе изписано \"Отстранете това\" като послание във връзка с процедурата по импийчмънт на президента Доналд Тръмп, която е в ход в Конгреса на САЩ. \r\n \n\t\t\t\t\t\t", "date": "2020.01.27", "title": "Стил и сексапил завладяха червения килим на наградите „Грами”"}
{"url": "http://www.bnews.bg/article/265501-bivshiyat_upravitel_na_vik_pernik_e_zadarzhan", "text": "\n Бившият управител на ВиК Перник Иван Витанов бе задържан днес в 10 часа в следствения отден на Специализираната прокуратура по обвинение за умишлена безстопанственост и сключване на неизгодна сделка за разходомера на водата. \r\n\r\n Витанов е задържан за 72 часа, а утре се очаква Спецсъдът да определи мярката му за неотклонение. \r\n\r\n Освен Витанов в следствения отдел е била призована и и.д. зам.-кмет на Перник по образованието по време на изборите Севделина Ковачева. Очаква се и на нея да й бъде повдигнато обвинение. \r\n\r\n Арестът идва след разследване на журналиста Валя Ахчиева \"Чудовището в езерото изпи водата на Перник\", в което бяха представени факти, че никой не е мерил водата, която реално се източва от язовир \"Студена, минавала през ВЕЦ \"Студена\", произвеждала е електроенергия и е тръгвала към промишлените предприятия, пак без да се мери. \r\n\r\n Въпросът към водещия прокурор за водната криза в Перник Ангел Кънев е дали ще бъдат повдигнати обвинения на длъжностни лица от регионалното министерство, в т.ч. и на министър Петя Аврамова, след като принципал на ВиК е лично министърът на регионалното развитие. \r\n \n\t\t\t\t\t\t", "date": "2020.01.27", "title": "Бившият управител на ВиК Перник е задържан"}
{"url": "http://www.bnews.bg/article/265505-pochti_40_obgazeni_na_protest_pred_mrrb_za_ostavkata_na_petya_avramova", "text": "\n Протест се провежда пред Министерството на регионалното развитие и благоустройството с искане за оставката на министър Петя Аврамова.  \r\n\r\n Получен е сигнал за обгазени хора по време на протеста. 6 линейки са мобилизирани и се търсят още, за да окажат помощ на пострадалите.  \r\n\r\n 40 човека са обгазени, те ще бъдат транспортирани до ИСУЛ, където има очна клиника. \r\n\r\n Към \"Пирогов\" карат един полицай с контузия на главата, той е пострадал при сблъсъка. На място от Спешна помощ са оказали са помогнали на 30 души, като са им накапали капки в очите. \r\n\r\n Протестиращите носят български знамена и голям плакат с надпис „Оставка. Време ни е за възраждане“. \r\n\r\n На място има и екипи на полицията. Движението около Министерството не е затруднено. \r\n \n\t\t\t\t\t\t", "date": "2020.01.27", "title": "Почти 40 обгазени на протест пред МРРБ за оставката на Петя Аврамова"}
{"url": "http://www.bnews.bg/article/265502-prezidentstvoto_otgovori_na_iskaneto_na_geshev", "text": "\n Няколко часа, след като стана ясно, че главният прокурор Иван Гешев иска от Конституционния съд тълкувателно решение за имунитета на президента, от „Дондуков“ 2 коментираха лаконично темата. \r\n\r\n „След като главният прокурор е сезирал Конституционния съд, очакваме развитие по образуваното дело. Само Конституционният съд може да тълкува Конституцията“, казаха от институцията. \r\n\r\n Днес, 27 януари 2020 г., Конституционният съд образува конституционно дело № 1/2020 г. по искане на Главния прокурор на Република България за даване на задължително тълкуване на разпоредбата на чл. 103 от Конституцията на Република България. Докладчик по делото е съдия Мариана Карагьозова-Финкова, съобщават от съдебната институция. \r\n\r\n По-рано днес главният прокурор Иван Гешев поиска от Конституционния съд тълкуване на чл. 103 от Конституцията във връзка с имунитета на държавния глава и вицепрезидента. Според Конституцията президентът и вицепрезидентът не носят отговорност за действия, извършени при изпълнение на функциите им, освен при държавна измяна и нарушение на Конституцията. \r\n\r\n Иван Гешев повдига въпроса как се постига баланс между обществения интерес и интереса на евентуално пострадалите лица при действащата \"абсолютна неприкосновеност\" на президента и вицепрезидента. \r\n\r\n В искането си до КС главният прокурор е отправил запитване за изясняване на това дали се припокрива понятието \"държавна измяна\" с престъпленията по глава първа от НК \"престъпления против републиката\", в раздел \"Измяна\"; каква е разликата между понятията \"държавна измяна\" и \"нарушение на Конституцията\"; включват ли в съдържанието си някое от понятията \"държавна измяна\" и \"престъпления против републиката\" извършването на престъпление, различно от предвидените в раздел \"Измяна\", глава \"Престъпления против републиката\", ако да, в кое от двете и има ли изисквания относно вида на престъплението. \r\n \n\t\t\t\t\t\t", "date": "2020.01.27", "title": "Президентството отговори на искането на Гешев"}
{"url": "http://www.bnews.bg/article/265506-vlastite_v_kitay_otpusnaha_43_mln_dolara_za_borba_s_koronavirusa", "text": "\n Въпреки мерките в цял свят, жертвите на китайския коронавирус продължават да се увеличават – броят им е достигнал 80, съобщиха китайските местни власти. Заразените са вече около 3 000 души. \r\n\r\n Китайските власти предупредиха, че вирусът може да е заразен дори през инкубационния период, което го прави по-труден за овладяване. За последното денонощие са регистрирани 769 нови случая. 44 заразени има в други страни, сред които Тайланд, Съединените щати и Австралия. \r\n\r\n Китайските власти вчера удължиха с три дни ваканцията по случай Лунната нова година, за да се ограничи разпространението на заразата. \r\n \r\n„Потокът от хора, които се връщат на работа след Пролетния фестивал, е огромен, инкубационният период на вируса е особено дълъг, което ще доведе до непредвидени последствия“, споделят опасенията си местни хора. \r\n \r\nГрад Ухан в провинция Хубей, откъдето тръгна вирусът, на практика е изолиран от света. \r\n\r\n Премиерът Ли Къцян пристигна днес в Ухан, за да се запознае с усилията на местните власти в борбата с епидемията. \r\n\r\n Пекин изпраща в епицентъра на заразата близо 1 000 медицински екипи от други провинции, за да помогнат на изнемогващите си колеги в препълнените с пациенти болници. \r\n\r\n Правителството е заделило 43,5 млн. долара за борба със смъртоносния вирус. Бил Гейтс отпусна 10 милиона долара за мерки срещу разрастването на епидемията. \r\n \n\t\t\t\t\t\t", "date": "2020.01.27", "title": "Властите в Китай отпуснаха 43 млн. долара за борба с коронавируса"}
{"url": "http://www.bnews.bg/article/265503-test_pokazva_che_vik_mrezhata_na_sofiya_mozhe_da_pusne_voda_na_pernik", "text": "\n Тест на “Софийска вода” е показал, че ВиК мрежата на София може да поеме още до 300 литра, които да стигнат до Перник. Техническият тест е направен в четвъртък и той е бил успешен. Това съобщи изпълнителният директор на “Софийска вода” Васил Тренев. \r\n\r\n Днес столичният кмет Йорданка Фандъкова провери работата на контролния център на концесионера във връзка с предстоящото решение на СОС София да помогне на Перник. То ще бъде обсъдено утре на извънредна сесия на СОС, а сега три комисии предстои да го разгледат. \r\n\r\n Направихме симулация какво би станало, ако подаваме още 300 литра в секунда на резервоар “Мало Бучино”. Обикновено количеството, което подаваме до него е около 100 литра в секунда. Постепенно увеличавахме количеството и в рамките на 3 часа достигнахме до 420 литра в секунда. Тествахме системата 3 часа и всички съоръжения работиха нормално. Затова сме напълно спокойни, че когато се изгради връзката с Перник, може да осигурим допълнително количество вода, обясниха зам.-изпълнителният директор на “Софийска вода” Станислав Станев. \r\n\r\n От дружество увериха, че всеки ден от 72 точки в града се взимат проби за качеството на водата. За 2019 г. са взети над 8500 проби. \r\n\r\n “Важно е софиянци да знаят, че във всеки един момент се следи водоподаването и всички данни са в реално време. Ако някой в СОС желае да си трупа дивиденти от тази ситуация, това си е негова работа. За мен е важно от една страна да помогнем на хората в Перник в тази ситуация и да успокоим софиянци, че за водоподаването на столицата няма риск”, заяви Фандъкова. \r\n\r\n Тя не скри, че очаква политически атаки и спекулации при първата авария, ако утре СОС одобри решението за Перник. Но уточни, че и без да се подават допълнителни количества, аварии се случват. \r\n\r\n Ако СОС одобри решението утре “Софийска вода” ще бъде задължена ежеседмично да подава информация за количеството вода в язовирите “Искър” и “Бели Искър”, които захранват столицата. \r\n \n\t\t\t\t\t\t", "date": "2020.01.27", "title": "Тест показва, че ВиК мрежата на София може да пусне вода на Перник"}
{"url": "http://www.bnews.bg/article/265504-kakvi_sa_podadenite_signali_sreshtu_rumen_radev", "text": "\n Само месец след началото на мандата си главният прокурор Иван Гешев внесе питане до Конституционния съд, докъде се простира имунитетът на държавния глава и може ли той да бъде проверяван, когато има сигнали за неговата съпричастност към извършено престъпление от общ характер. \r\n\r\n До момента срещу Румен Радев е подаван сигнал за конфликт на интереси и облагодетелстване чрез служебното положение, изпратен до Комисията за противодействие на корупцията и отнемане на незаконно придобитото имущество (КПКОНПИ). \r\n\r\n Сигналът е още от 2016 г. и е свързан с назначаването на бъдещата съпруга на президента Десислава Радева, тогава Генчева, за пиар на Военновъздушните сили. По същество тогава Радев, който е командващ ВСС, подписал анекс към трудовия договор на Десислава Генчева, която работела в отдел \"Финанси\". Така той й възложил тя да се занимава с връзките с обществеността, въпреки че тази длъжност трябвало да се заеме от военизирано лице. Освен това ВВС плащали наем на жилище, което обитавали Десислава Генчева и самият Радев. \r\n\r\n Освен това през 2010 г. той купил жилище от 143 квадрата за 168 хил. лева, което било под пазарните цени. През 2005 г. купил ведомствено жилище от МО, но същевременно с това ползвал и второ ведомствено жилище. \r\n\r\n През 2019 г. КПКОНПИ излезе с решение, че няма конфликт на интереси, защото въпросите засягат договор за наем и договор за покупко-продажба, сключени от Радев в качеството му на физическо лице. Комисията приема, че няма свързаност между Радев и Десислава Генчева преди сключване на гражданския брак. \r\n\r\n През годините Радев бе упрекван и че е лобирал за купуването на самолети \"Грипен\". Преди две години и половина пък бившият депутат от ГЕРБ Антон Тодоров показа по Би Ти Ви документ, според който през 2014 г. Радев е подготвил опорни точки на тогавашния премиер Пламен Орешарски за срещата му със \"Сааб\". \r\n \n\t\t\t\t\t\t", "date": "2020.01.27", "title": "Какви са подадените сигнали срещу Румен Радев? "}
{"url": "http://www.bnews.bg/article/265493-gripat_prodalzhava_da_nastapva_s_barzi_tempove", "text": "\n Грипната вълна продължава да настъпва с бързи темпове. От днес грипна епидемия е в сила в София - град, Кърджали, Хасково и Благоевград. \r\n\r\n През изминалата седмица извънредните мерки за ограничаване на грипа вече бяха въведени за Бургас, Велико Търново и Монтана. \r\n\r\n Учениците са в грипна ваканция, като в столицата тя ще е най-дълга и ще се слее с междусрочната - децата ще са на училище чак на 6 февруари. \r\n\r\n Характерното за щама тази зима е, че засяга предимно децата. Институциите следят заболеваемостта в цялата страна и са в готовност да предприемат мерки и за останалите области и населени места. \r\n \n\t\t\t\t\t\t", "date": "2020.01.27", "title": "Грипът продължава да настъпва с бързи темпове"}
{"url": "http://www.bnews.bg/article/265510-barekov_i_bayraktarov_s_razbivashto_predavane_video", "text": "\n Бареков и Байрактаров публикуваха поредния епизод на предаването си, в който разобличаха най-големия обир, който ни готвят управляващите! \r\n\r\n \r\n\r\n   \r\n \n\t\t\t\t\t\t", "date": "2020.01.27", "title": "Бареков и Байрактаров с разбиващо предаване!- видео"}
{"url": "http://www.bnews.bg/article/265507-izvadiha_tyalo_na_mlada_zhena_ot_grebniya_kanal_v_plovdiv", "text": "\n Извадиха тяло от Гребния канал в Пловдив. Това съобщи говорителят на ОДМВР, цитиран от \"Фокус\". \r\n\r\n То е открито от служители на Общинска охрана, а в последствие служители на Полиция и Гражданска защита са извадили трупа на жена от водите на гребния канал. \r\n\r\n Жената е около 28-годишна и от предварителния оглед не са открити следи от насилие, съобщиха от полицията. \r\n\r\n По случая е образувано досъдебно производство под наблюдението на прокуратурата. \r\n \n\t\t\t\t\t\t", "date": "2020.01.27", "title": "Извадиха тяло на млада жена от Гребния канал в Пловдив"}
{"url": "http://www.bnews.bg/article/265491-vizh_kak_se_razbi_helikopterat_v_koyto_be_legendata_kobi_brayant_video", "text": "\n Американецът Коби Брайънт е бил в летателната машина заедно с още трима души. Според информациите няма оцелели. \r\n\r\n Машината е паднала край Калабасас, Калифорния. В нея освен Брайънт са загинали още четирима. \r\n\r\n \r\n\r\n Катастрофата е станала с частния му хеликоптер, предаде БГНЕС. \r\n\r\n Коби изкара 20 сезона в \"Лос Анджелис Лейкърс\". Спечели 5 титли на НБА, бе избран за най-добър играч във финалите два пъти и за №1 на лигата за 2008 г. \r\n\r\n \r\n\r\n   \r\n \n\t\t\t\t\t\t", "date": "2020.01.27", "title": "Виж как се разби хеликоптерът, в който бе легендата Коби Брайънт(ВИДЕО)"}
{"url": "http://www.bnews.bg/article/265508-evroparlamentat_e_gotov_za_razdyalata_s_britanskite_deputati", "text": "\n Европейският парламент е напълно готов за предстоящата раздяла с британските евродепутати, съобщиха представители на институцията, цитирани от БТА. \r\n\r\n В сряда Европейският парламент ще гласува в Брюксел споразумението за оттеглянето на Великобритания от ЕС. Документът ще бъде утвърден, ако бъде подкрепен с гласовете на повече от половината присъстващи в пленарната зала. Британските евродепутати също ще участват в гласуването, уточниха от ЕП. \r\n\r\n Без церемонии между 31 януари и 1 февруари Европейският парламент ще свали трите британски знамена, поставени досега на видими места в институцията. Вече бе съобщено, че едно от знамената ще бъде предадено на Музея на европейската история в Брюксел. Останалите две ще бъдат запазени в протоколната служба и ще бъдат използвани при предстоящи посещения на британски гости на ЕП.э \r\n\r\n Британските евродепутати вече са освободили офисите си в ЕП в Страсбург, но все още ползват помещенията в Брюксел. Те запазват правата си до 1 февруари, а след това трябва да върнат пропуските си и ще получат карти за достъп до институцията в качеството си на бивши евродепутати. \r\n \n\t\t\t\t\t\t", "date": "2020.01.27", "title": "Европарламентът е готов за раздялата с британските депутати"}
{"url": "http://www.bnews.bg/article/265496-dvama_trenyori_i_oshte_edno_dete_zaginaha_zaedno_s_kobi_brayant", "text": "\n Общо девет души са загубили живота си при трагичния инцидент с хеликоптера на баскетболната легенда Коби Брайънт. Един от най-големите играчи в историята на този спорт загина, а с него от този свят си отиде и дъщеря му Джана.  \r\n \r\nПо първоначална информация на борда е имало петима души - Коби Брайънт, 13-годишната му дъщеря, неин приятел, заедно с баща му и пилота на хеликоптера. Последните информации от полицията са, че в машината са се намирали 9 души. Никой не е успял да оцелее. \r\n\r\n Агенция \"Асошиейтед Прес\" съобщава, позовавайки се на роднини, че в трагедията живота си са загубили още Джон Алтобели, главен треньор на местния отбор по бейзбол, съпругата му Кери и дъщеря им Алиса, която играела в един и същи отбор с дъщерята на Брайънт. \r\n\r\n Също така от полицията са съобщили, че сред жертвите е и треньорката на калифорнийския баскетболния отбор за момичета Кристина Маузер. \r\n\r\n Времето в Лос Анджелис е било изключително мъгливо в деня на трагедията и дори хеликоптерите и другите машини на полицията не са били във въздуха именно поради неблагоприятните условия. \r\n\r\n Данните за проследяване на полети показват, че хеликоптерът на Кобе Брайънт се е сблъскал с метеорологичните проблеми  над зоологическата градина на града. Той е обиколил този район поне 6 пъти на много малка надморска височина - около 875 фута като може би пилотът е чакал мъглата да се изчисти. \r\n \r\nТой се свързал с контролната кула на летище Бърбанк и там са били наясно, че машината обикаля около 15 минути. В крайна сметка хеликоптерът се е насочил на север по магистралата 118, преди да завие на запад, и започне да лети над магистралата 101 около Уудланд Хилс, Калифорния. \r\n \r\nПо-късно те се натъкват на още по-сериозна и тежка мъгла и хеликоптерът завива на юг. Това е било критично решение, защото са се насочили към планински район. Пилотът внезапно и бързо се изкачил от около 1200 фута до 2000 фута. Малко след това се случва и трагедията при която хеликоптерът катастрофира в хълм и се запалва. \r\n \n\t\t\t\t\t\t", "date": "2020.01.27", "title": "Двама треньори и още едно дете загинаха заедно с Коби Брайънт"}
{"url": "http://www.bnews.bg/article/265499-chaning_teytam_i_dzhesi_dzhey_se_poyaviha_zaedno_na_cherveniya_kilim", "text": "\n Чанинг Тейтъм и Джеси показаха любовта си по най-добрия начин – появиха се на червения килим заедно, и то две вечери подред. \r\n\r\n Първо ги видяхме в петък на наградите “Личност на годината”, където певицата облече секси рокля в сребристо от Fannie Schiavoni, която допълни с токчета от Giuseppe Zanotti. \r\n\r\n На следващия ден двойката прикова погледите на ежегодната гала преди вечерта на наградите Грами. Този път Джеси Джей се спря на ретро визия с кадифена рокля и широко деколте. \r\n\r\n Това бе първият път, когато двойката се появи заедно на официално събитие, и то само няколко дни, след като стана ясно, че двамата са се събрали след месец раздяла.  \r\n \n\t\t\t\t\t\t", "date": "2020.01.27", "title": "Чанинг Тейтъм и Джеси Джей се появиха заедно на червения килим"}
{"url": "http://www.bnews.bg/article/265494-evropa_otbelyazva_75_g_ot_osvobozhdavaneto_na_aushvits", "text": "\n Европа отбелязва 75-ата годишнина от освобождаването на нацисткия концлагер Аушвиц. Там ще присъстват близо 30 държавни глави и монарси, както и оцелели в лагера. \r\n\r\n Днес се останали живи едва около 200 оцелели. Много от тях вече пристигнаха за честванията в бившия лагер, който днес е превърнат в музей и е обявен за част от световното историческо наследство на ЮНЕСКО. \r\n\r\n Заради политическото напрежение между Варшава и Москва на церемониите не са поканени войни ветерани от Червената армия, която освобождава лагера. Русия ще бъде представена скромно само от посланика си в Полша. \r\n \n\t\t\t\t\t\t", "date": "2020.01.27", "title": "Европа отбелязва 75 г. от освобождаването на Аушвиц"}
{"url": "http://www.bnews.bg/article/265498-geshev_pita_ks_dali_mozhe_razsledva_prezidenta_radev_za_darzhavna_izmyana", "text": "\n Законосъобразно ли е президентът и вицепрезидентът да бъдат проверявани и спрямо тях да се образува наказателно производство в случай, че след встъпването им в длъжност държавните органи разкрият или бъдат известени, че са налице признаци за извършено престъпление. Тези въпроси отправя към Конституционния съд (КС) главният прокурор Иван Гешев. Питането му към КС е първо и идва само месец след встъпването му в длъжност. \r\n\r\n Според конституцията президентът и вицепрезидентът не носят отговорност при изпълнение на своите функции, освен в случаите на държавна измяна и нарушение на основния закон на страната. Точно в тази връзка са и част от въпросите, които Гешев отправя към КС. Той пита съдиите каква е разликата между държавна измяна и престъпления против републиката, както и дали се припоркрива държавната измяна с престъпления против републиката. \r\n\r\n В мотивите си той посочва, че са налице противоречиви становища относно това дали наказателното призводство трябва да бъде спряно или прекратено, когато се установи, че има наличие на данни за съпричастност на президента, респективно вицепрезидента, към извършването на престъпление, което е обект на разследване. \r\n\r\n В искането за образуване на тълкувателно дело главният прокурор обръща внимание, че тъй като питането не е свързано с конкретно поведение на президента или вицепрезидента, то няма пречка КС да се произнесе. \r\n\r\n Гешев представя и своето становище. Според него може да се извършва проверка на държавния глава и вицепрезидента. \r\n\r\n Той обръща внимание, че при разследването на престъпление се изисква това да стане в спешен порядък и доказването на авторството не би могло да е след изтичане на няколкогодишен период. \r\n\r\n Закрепването на необходимите доказателства в рамките на образувано наказателно производство е единствената възможност производството да обезпечи ефективността си, посочва Гешев. Според него застъпването на това становище осигурява в най-пълна степен обективната истина чрез своевременно събиране на доказателства. Според него идеята на конституционния законодател не е била да се създадат недосегаеми лица. \r\n\r\n Гешев дава пример с престъпленията против транспорта, където следствените действия имат неотложен характер. Според него, ако подобно престъпление бъде извършено от президента или вицепрезидента, а разследването започне след края на мандата им, то разследващите органи изпадат в ситуация да не могат да осъществят законосъобразно и успешно разследване. \r\n\r\n Главният прокурор също така е на мнение, че в понятието нарушение на конституцията трябва да се включат преките нарушения на основния закон, които държавният глава би могъл да извърши при изпълнение на задълженията си, а също така и престъпленията. Според Гешев нарушението на основните права на личността - право на живот, право на лична свобода и неприкосновеност, неприкосновеност на жилището, се ползват с изключителна степен на закрила. Точно затова те представляват и нарушение на конституцията, пише Гешев в искането си до КС. \r\n\r\n Предстои съдиите да се произнесат по допустимост на искането. \r\n \n\t\t\t\t\t\t", "date": "2020.01.27", "title": "Гешев пита КС дали може разследва президента Радев за държавна измяна! "}
{"url": "http://www.bnews.bg/article/265492-i_dashteryata_na_kobi_brayant_e_zaginala_v_katastrofata", "text": "\n И дъщерята на Коби Брайънт Джиана Мария Оноре или Джиджи е загинала в хеликоптерната катастрофа, в която петима човека умряха. \r\n\r\n Двамата пътували за нейна тренировка в предградието на Лос Анджелис Таузънд Оукс. Там е академията на Брайънт \"Мамба\", какъвто бе прякорът му. \r\n\r\n И президентът на САЩ Доналд Тръмп написа в туитър \"това е ужасна новина\" за гибелта на легендата. \r\n\r\n Стотици хиляди се събират пред залата на \"Лос Анджелис Лейкърс\", където е направен своеобразен мемориал на великия баскетболист.  \r\n \n\t\t\t\t\t\t", "date": "2020.01.27", "title": "И дъщерята на Коби Брайънт е загинала в катастрофата"}
{"url": "http://www.bnews.bg/article/265500-tezhka_katastrofa_v_plovdiv", "text": "\n Тежка катастрофа, равносилна на каскада от филм, в Пловдив. \r\n\r\n 31-годишен шофьор премина през кръгово движение, заби се е в билборд, а след това и във фургон. \r\n\r\n Шофьорът е с опасност за живота. \r\n \n\t\t\t\t\t\t", "date": "2020.01.27", "title": "Тежка катастрофа в Пловдив"}
{"url": "http://www.bnews.bg/article/265495-kade_sa_101_mln_za_studena_i_3_novi_yazovira_prof_vucheva", "text": "\n   МС мълчи за отдавна усвоен заем, който трябваше да отиде за реконструкция на водопреносната мрежа в т.ч. и тази на Перник, заяви бившият вицепремиер проф. Христина Вучева. Тя припомня, че още през 2010 г. НС одобри  81 млн. евро кредит на МРРБ от Международната банка за възстановяване и развитие (МБВР) за реконструкция общинската ВиК инфраструктура. От доклада на Сметната палата се разбира, че от общата сума на проекта 101 млн. евро, като  16 млн. евро са бюджетни средства. През 2016 г. сумата на заема е намалена на 71 млн. евро. \r\n\r\n  А тогавашният ресорен министър Л.Павлова обещава: рехабилитация на яз. Студена, ВиК мрежата на Перник и никакъв воден режим - записът е наличен в Youtube и всеки може да го гледа и да сравни дали нещо е изпълнено. А парите са похарчени. За Перник те са 32 млн.лв. \r\n\r\n   С другата част от парите трябваше да се се изграждат и три нови язовира – Пловдивци, Нейковци и Луда Яна. Има ли ги? Отделна част от проекта засягаше стратегии за развитие на ВиК сектора, както и разработка за дейността на всяко отделно ВиК  (без Софийска вода). В МРРБ е създадено специално звено, което да осъществи замисъла до края на 2015 г. Според доклада дейността по реконструкцията на яз. Студена не е започнала до 2016 г. Няма и сключен договор с изпълнител, въпреки че е избран още през 2015 г. Срокът за завършване е удължаван всяка поредна година. Все пак е бил отчетен като завършен на 31 декември 2019 г., когато Перник реално вече е на воден режим за ЧНГ. \r\n\r\n Същевременно вече на 18 януари 2020 г. се свиква спешно заседание в МС, на което  премиерът Бойко Борисов, министри и кметовете на Перник и София мъдрят как да се докара вода, за да се спаси Перник от кризата започнала също с неясно източване на водата от язовир. А още за кражбата, която никой не разследва вижте ТУК! Тогава Борисов съобщава, че изход от кризата е да се докара вода от Белмекен през София до Перник.  За целта са предвидени нови 25 млн. лв., въпреки, че според сметки на експерти реалната стойност на Пернишки поток е 5 млн. лв. МС обеща месец по-рано други 32 млн. на града да си оправи ВиК мрежата, която губи 75% от водата! Няма ги! \r\n\r\n \r\n„Защо информацията за значим проект се премълчава, не е ясно, но е ясно, че България трябва да върне до края на 2027 г. заем от 71 млн. евро, (без лихвите)”, посочи проф. Вучева. „Някой трябва да запознае българските граждани какво е отчетено на 31 декември 2019 г. по този проект и защо частта за яз. Студена е изоставена и очевидно не е изпълнена”, призова тя. Вучева повдига темата не само в качеството си на икономист, но и като част от екипа, който през 1994 г. решава проблема с водната криза на София само за 35 дни. „Проблемите днес, както се вижда, са еднакви със събитието отпреди 25 години, но сега през 2020 г. в обсъждането на решенията не участва нито един хидроинженер”, подчертава вицепремиерът тогава.  „Въпросите по управление на водите не са в отделно управленско звено и вместо от професор-хидроинженер, тази дейност е поверена на министър с прозвище Ревизоро. Няма данни в създадения правителствен щаб по кризата с водата да участват прокурори и следователи”, добавя тя.   \r\nВучева напомня също, че през 2018 г. от Министерството на икономиката  обещаха, че с получените около 800 млн. от държавния бюджет, ще ремонтира всички язовири в страната. „Не е известно обаче ведомството да е започнало да ремонтира, или пък да обяснява къде са сега тези 800 млн. лв. бюджетни пари”, посочва тя. \r\n \n\t\t\t\t\t\t", "date": "2020.01.27", "title": "Къде са €101 млн. за Студена и 3 нови язовира: Проф. Вучева"}
{"url": "http://www.bnews.bg/article/265497-riosv_vliza_v_plamnalata_avtomorga_kray_haskovo", "text": "\n Екоинспекцията започва проверка в автоморгата в Хасково, която горя през уикенда. \r\n\r\n Директорът на РИОСВ в Хасково – Димитър Илиев, посочи, че не е имало замърсяване на въздуха в града в деня на пожара. Серният и азотният окис са били в норма, според направените замервания, обясни той. \r\n\r\n Според прокуратурата този обект е за изкупуване на черни и цветни метали, но всъщност е работил като автоморга – продавали са се авточасти и са се разфасовали коли. \r\n\r\n „Автоморгата е законна, разрешителните са издадени през 2012 г., а през 2013 г. има допълнение и изменение. Тя е както за черни и цветни метали, така и за излезли от употреба моторни превозни средства“, посочи Димитър Илиев. \r\n\r\n По думите му законът изисква такива обекти да бъдат в промишлени и складови зони или на железопътна инфраструктура. \r\n\r\n Екип на РИОСВ ще проверява дали са спазени условията в издаденото разрешително. \r\n\r\n При пожара са изпепелени почти напълно над 100 автомобила, а по данни на пожарната на мястото има над 300 складирани коли. \r\n\r\n Автоморгата се намира на около два метра от релси на жп гарата в Хасково, а от другата страна е склад на „Топливо“, в който се съхранява огромно количество лесно запалими материали. \r\n \n\t\t\t\t\t\t", "date": "2020.01.27", "title": "РИОСВ влиза в пламналата автоморга край Хасково"}
