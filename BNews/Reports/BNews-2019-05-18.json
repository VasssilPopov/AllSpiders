{"url": "http://www.bnews.bg/article/260870-166_dushi_sa_zaginali_po_patishtata_ot_nachaloto_na_godinata", "text": "\n Жертвите на катастрофи от началото на годината са 166, а ранените са 2536. Има спад, но все още не е това, което желаем и се стремим. Това съобщи  директорът на Главна дирекция \"Национална полиция\" главен комисар Христо Терзийски по време на финалното събитие на второто издание на кампанията \"Най-добър млад шофьор на България 2019 г. \r\n\r\n \"В сравнение със същият период на миналата година при броя на ранените имаме спад с около 10 процента, а загиналите са с осем по-малко\", уточни Терзийски. \r\n\r\n Тридесет млади хора мерят сили във второто издание на инициативата \"Най-добър млад шофьор на България\". Идеята е на FIA - Международната автомобилна асоциация, а у нас тя се провежда от Съюза на българските автомобилисти, като партньор в нея е Главната дирекция \"Национална полиция\". Стартът на състезанието бе даден тази сутрин. \r\n\r\n Автомобилът е удоволствие, но и отговорност, посочи главен комисар Христо Терзийски. Той призовал участниците да бъдат изключително отговорни на пътя, не само по време на състезанието, но и след това. Терзийски посочи, че седем от допуснатите до финала на миналогодишното издание 30 млади хора, през лятото на 2018 г., са направили нарушения на Закона за движение по пътищата. \r\n\r\n Началникът на отдел \"Пътна полиция\", комисар Росен Рапчев призова участниците да бъдат толерантни на пътя. \r\n\r\n През настоящата година над 4 000 души, които отговарят на изискването на регламента, са се явили на първия кръг, който е онлайн решаване на листовки. \r\n\r\n В сравнение с миналата година, желаещите са били с 500 повече, но все още има сред тях които не знаят какво покрива задължителната застраховка \"Гражданската отговорност\", както и не изразяват правилно мислене при пешеходните пътеки, посочи председателят на СБА Емил Панчев. \r\n\r\n На откриването на церемонията присъстваха още Малина Крумова, председател на Държавна агенция \"Безопасност на движението по пътищата\", д-р Надежда Тодоровска, зам.-генерален директор на БЧК и представители на ИААА. \r\n\r\n Инициативата \"Най-добър млад шофьор на България\" се провежда у нас за втора поредна година. В първия кръг, който е онлайн решаване на листовки, се явиха 4000 млади хора, отговарящи на условието да са на възраст между 18 и 26 години, да имат стаж зад волана не повече от 5 години и да нямат нарушения на ЗДвП. \r\n\r\n От тях успешно преминалите са 30, сред които и 7 жени, които днес демонстрират умения зад волана - управление на мокра настилка, паркиране, оказване на първа долекарска помощ. Победителят в надпреварата получава възможността да управлява нов автомобил в продължение на една година. \r\n\r\n   \r\n \n\t\t\t\t\t\t", "date": "2019.05.18", "title": "166 души са загинали по пътищата от началото на годината"}
{"url": "http://www.bnews.bg/article/260871-boris_dzhonsan_e_favorit_za_premierskiya_post_na_tereza_mey", "text": "\n Бившият британски външен министър Борис Джонсън е главният претендент за премиерския пост след оставка на министър-председателката Тереза Мей, съобщи в. \"Таймс\", базирайки се на допитване на социологическа агенция \"ЮГов\" сред членове на управляващата Консервативна партия. \r\n\r\n Бившият външен министър се ползва с подкрепата на 39 процента от участниците в анкетата. Втори по популярност, но далеч след Джонсън, е бившият министър по въпросите на Брекзита Доминик Рааб. Ако трябва да избират между двамата обаче, 59 процента от консерваторите казват, че биха подкрепили Джонсън, при 41 на сто за Рааб. \r\n\r\n Третата позиция си поделят министърът на околната среда, прехраната и развитието на селските райони Майкъл Гоув и министърът на вътрешните работи Саджид Джавид, подкрепени от 9 процента от запитаните. Непосредствено след тях, с 8 процента, се нарежда действащият външен министър Джереми Хънт. \r\n\r\n Бившият министър и бивш кмет на Лондон Борис Джонсън обяви в четвъртък, че смята да се включи в борбата за лидер на Консервативната партия, а следователно и за министър-председател, когато Тереза Мей се оттегли от поста. \r\n\r\n Мей заяви, че ще подаде оставка веднага след като парламентът приеме проектоспоразумението за условията за излизане от Европейския съюз, но не каза какви са по-нататъшните й планове в случай, че сделката не мине в парламента, отбелязва ТАСС. \r\n\r\n В четвъртък Греъм Брейди, председател на Комитет 1922 - специална партийна комисия, която включва депутати консерватори, невлизащи в правителството, и отговаря за избора на нов партиен лидер - посочи в писмено изявление, че датите на оттеглянето на премиера и избирането на нов лидер на консерваторите ще бъдат определени в началото на юни след гласуване в парламента по проектосделката за условията на Брекзита. \r\n \n\t\t\t\t\t\t", "date": "2019.05.18", "title": "Борис Джонсън е фаворит за премиерския пост на Тереза Мей"}
{"url": "http://www.bnews.bg/article/260873-selo_na_bunt_za_poreden_pat_blokira_patya_za_makaza", "text": "\n За четвърти път жители на село Конуш, община Хасково, блокираха пътя Хасково - Кърджали. Около 20 души спряха трафика по републиканския път I - 5 за десетина минути в знак на протест срещу лошата улична и ВиК - инфраструктура. \r\n\r\n Исканията ни остават същите - ремонт на пътищата в селото, които от 30 години не са пипани. След 10 минути дъжд цялото село е в кал, каза организаторът на недоволството Златко Латунов. Питейната вода е на режим, на места няма канализация, добави той. По негови думи протестите няма да спрат, докато няма реакция и мерки от страна на централната и местна власт. \r\n\r\n След повдигането на проблемите от община Хасково отпуснаха 10 000 лева за асфалтиране, но според местните това е прах в очите и средствата няма да стигнат за нищо. \r\n \n\t\t\t\t\t\t", "date": "2019.05.18", "title": "Село на бунт, за пореден път блокира пътя за \"Маказа”"}
{"url": "http://www.bnews.bg/article/260874-iranskiyat_iznos_na_petrol_ryazko_spadna_sled_natiska_ot_vashington", "text": "\n Иранският износ на петрол е намалял този месец до 500 000 барела на ден или по-малко, след като Съединените щати засилиха натиска върху основния източник на приходи за страната, предаде Ройтерс, цитирайки статистика и източници от сектора. \r\n\r\n През май миналата година САЩ се изтеглиха от международното споразумение за иранската ядрена програма, а през ноември възстановиха действието на санкциите срещу Иран. Поставил си за цел да сведе иранския износ до нула, Вашингтон отмени този месец изключенията, които позволяваха на осем държави да купуват суров петрол от Техеран. \r\n\r\n Според цитираните от Ройтерс данни Иран изнася през май между 250 000 и 500 000 барела дневно. Голямата част от този петрол отива за Азия, най-вече за Китай и Индия, докато доставките за Европа и Турция са спрени. \r\n\r\n Иранският износ на петрол е намалял над два пъти спрямо миналия месец и възлиза на под една пета от своето равнище от над 2,5 милиона дневно от април 2018 г. - месеца преди Тръмп да извади САЩ от ядреното споразумение. \r\n \n\t\t\t\t\t\t", "date": "2019.05.18", "title": "Иранският износ на петрол рязко спадна след натиска от Вашингтон"}
{"url": "http://www.bnews.bg/article/260860-v_kosovo_arestuvaha_chetirima_zapodozreni_za_uchastie_v_trafik_na_organi", "text": "\n Четирима души, включително две жени, заподозрени за участие в трафик на органи, са били арестувани в Косово, предаде АФП, като се позовава на съобщение на косовската полиция. \r\n\r\n Заподозрените, които са задържани при операция на полицията в частна клиника в околностите на Прищина, са обвинени в \"нелегална трансплантация и трафик на органи и човешки клетки\", според съобщението на полицията, съобщава БТА. \r\n\r\n При операцията са конфискувани медицински документи, се посочва в съобщението. \r\n\r\n Едно от задържаните лица е било освободено, докато останалите трима ще останат в ареста за 48 часа. \r\n\r\n През април косовската полиция задържа двама лекари и две медицински сестри, работещи в частна клиника в предградие на Прищина, които също бяха заподозрени за участие в трафик на органи, припомня АФП. \r\n \n\t\t\t\t\t\t", "date": "2019.05.18", "title": "В Косово арестуваха четирима, заподозрени за участие в трафик на органи"}
{"url": "http://www.bnews.bg/article/260858-katastrofa_v_tunel_echemishka_pravi_golyama_tapa_na_hemus", "text": "\n Катастрофа е станала в тунела \"Ечемишка\", пострадала е жена. Засегнатите автомобили са изтеглени и не пречат на движението, съобщиха от МВР. \r\n\r\n Поради изключително интензивния трафик и влошените метеорологични условия ОДМВР-София обръща внимание на шофьорите, че преминаването по автомагистрала \"Хемус\" в участъка София - Ботевград е затруднено и продължително, като може да трае към 2 часа. \r\n\r\n От Пътната полиция препоръчват на водачите, пътуващи в посока Варна, да използват алтернативни маршрути по Подбалканския път или през Искърското дефиле. \r\n \n\t\t\t\t\t\t", "date": "2019.05.18", "title": "Катастрофа в тунел \"Ечемишка\" прави голяма тапа на \"Хемус\""}
{"url": "http://www.bnews.bg/article/260875-pusnaha_pod_parichna_garantsiya_futbolniya_fen_prebil_84_godishen_mazh", "text": "\n Пуснаха под парична гаранция футболния фен, който преди дни изпрати 84-годишен мъж в болница. Пловдивчанинът беше задържан в сряда, когато се игра финалът за Купата на България. 38-годишният Манол Лулов блъснал възрастния човек заради направена забележка, а след удара пострадалият се оказа със счупване. \r\n\r\n В съдебната зала младият мъж заяви, че не е посегнал умишлено и съжалява за случилото се. Въпреки поискната най-тежка мярка за неотклонение \"Задържане под стража\", съдът прецени, че няма опасност Улов да се укрие и да извърши други престъпление. Той излиза от ареста срещу гаранция от 4000 лева.  \r\n \n\t\t\t\t\t\t", "date": "2019.05.18", "title": "Пуснаха под парична гаранция футболния фен, пребил 84-годишен мъж"}
{"url": "http://www.bnews.bg/article/260859-obviniha_rumaniya_che_izpolzva_es_za_da_iska_osvobozhdavane_ot_aktsiz_na_domashniya_alkohol", "text": "\n Румъния, която е ротационен председател на Европейския съюз, беше обвинена днес, че се опитва да използва среща на финансовите министри на ЕС, за да прокара данъчни облекчения за домашно произведените спиртни напитки, заявиха европейски дипломати, цитирани от ДПА и БТА. \r\n\r\n Румъния се опитва да освободи данъкоплатците от такси за около 100 литра домашно произведени плодови спиртни напитки годишно. \r\n\r\n Въпросът беше поставен в дневния ред в рамките на текуща дискусия за реформи на акцизните задължения, след като Европейската комисия предложи миналата година малките и занаятчийски производители на алкохолни продукти да се възползват от намалени ставки. \r\n\r\n Преди срещата румънският финансов министър Еуджен Теодорович изрази надежда за постигане на общо съгласие между колегите му от ЕС по този \"важен\" въпрос. \r\n\r\n Но румънското предложение беше отхвърлено от другите страни членки. Дискусията, която отне съществена част от времето на днешните разговори, предизвика негодувание сред министрите, посочват дипломати. \r\n\r\n Страната, която председателства ЕС, се очаква да остави настрана националните си приоритети и да се фокусира върху посредничеството за постигане на съгласие между 28-те страни членки, отбелязва агенцията. \r\n \n\t\t\t\t\t\t", "date": "2019.05.18", "title": "Обвиниха Румъния, че използва ЕС, за да иска освобождаване от акциз на домашния алкохол"}
{"url": "http://www.bnews.bg/article/260857-shveytsarets_bez_mach_v_atr_tura_sreshtu_grisho_v_zheneva", "text": "\n Григор Димитров, който изненадващо взе решение да се включи в квалификациите на турнира в Женева от категория АТР 250, научи първия си съперник. \r\n\r\n Това е 22-годишният представител на домакините Марк-Андреа Хюслер. \r\n\r\n Той е №164 в света, като това е и най-високото му постижение в кариерата. \r\n\r\n До момента швейцарецът няма нито един мач на сингъл в основна схема на АТР турнир, а срещата му с Григор определено е най-престижният му мач. \r\n\r\n Григор от своя страна ще играе квалификации за първи път от 7 години, в опит да върне самочувствието си с няколко победи, по препоръка на Андре Агаси. \r\n\r\n Ако победи Хюслер, Григор ще срещне един измежду Марко Миладинович и Томас Фабиано. \r\n\r\n Водач в основната схема на турнира в Женева е Александър Зверев, а Стан Вавринка е другото голямо име на швейцарския клей турнир. \r\n \n\t\t\t\t\t\t", "date": "2019.05.18", "title": "Швейцарец без мач в АТР тура срещу Гришо в Женева"}
{"url": "http://www.bnews.bg/article/260869-v_pamet_na_boyan_petrov_masovo_izkachvane_do_kopitoto", "text": "\n Масово изкачване до Копитото в памет на Боян Петров започна в събота сутрин. Алпинистът изчезна в началото на май миналата година в Хималаите. След 13 дни издирване, спасителната операция беше прекратена, без тялото му да бъде открито. \r\n\r\n За да продължат да поддържат мисията на Боян Петров жива, семейството и приятелите му за втора поредна година организират поход в планината – по неговия любим маршрут за тренировки - от \"Княжево\" до Копитото.  \r\n\r\n Днес събитието има и състезателен характер. Маршрутът е маркиран, а специални екипи ще следят за спазването на правилата и безопасността по трасето. Ще има награди за най-добре представилите се, а всички участници ще получат специални медали и сертификати. \r\n \n\t\t\t\t\t\t", "date": "2019.05.18", "title": "В памет на Боян Петров: Масово изкачване до Копитото"}
{"url": "http://www.bnews.bg/article/260867-koruptsionen_skandal_raztarsi_avstriyskata_upravlyavashta_koalitsiya", "text": "\n Върховната прокуратура на Австрия започна проверка на сведенията за тайно финансиране на управляващата в коалиция Австрийска партия на свободата (АПС) от чужбина в замяна на достъп до държавни договори. Това съобщи за в. „Курир” генералният секретар на министерството по въпросите на конституцията Кристиан Пилначек, пише БГНЕС. \r\n\r\n Сведенията идват от видеозапис с лидера на партията и вицеканцлер Хайнц-Кристиан Щрахе. \"В момента има само части от видеозаписа, засега е невъзможно да се прецени контекста”, каза Плиначек. По думите му предстои да се изясни дали това е бил просто разговор или има конкретни данни за нарушаване на закона. Прокуратурата ще поиска пълната версия на видеозаписа от германските издания „Шпигел” и „Зюддойче цайтунг”, които го публикуваха в петък. Второто издание не иска да дава оригинала. \r\n\r\n По-рано Сметната палата на Австрия поиска от АПС да изясни заявленията на нейния лидер. \r\n\r\n От записа става ясно, че през юли 2017 г. Щрахе и помощникът му Йоханис Гуденус са провели на остров Ибиса среща с жена, представена като богата рускиня. Тя изявила желание да направи голяма инвестиция в Австрия за закупуването на влиятелното издание „Кронен цайтунг”. Щрахе  предложил на жената тайна сделка и й обещал достъп до държавните договори в страната срещу помощ за парламентарните избори от октомври 2017 г. На този вот АПС се класира трета и влезе в коалиционно правителство с консервативната Австрийска народна партия (АНП) на премиера Себастиан Курц. \r\n\r\n Той свика извънредна среща на ръководството на АНП в петък вечерта. Очаква се днес Курц да направи изявление по повод скандала. А опозицията поиска оставката на Щрахе и предсрочни парламентарни избори.  \r\n \n\t\t\t\t\t\t", "date": "2019.05.18", "title": "Корупционен скандал разтърси австрийската управляваща коалиция!"}
{"url": "http://www.bnews.bg/article/260863-shte_ostanat_li_v_aresta_zadarzhanite_sled_finala_za_kupata_na_balgariya", "text": "\n Съдът решава дали да остави за постоянно в ареста задържаните след футболния финал за Купата на България между пловдивските \"Ботев\" и \"Локомотив\". Трима души бяха арестувани за сбивания по време и след мача, както и за побой над възрастен мъж край езерото \"Ариана\". Имаше щети и по седалките на Националния стадион \"Васил Левски\". \r\n\r\n Първоначално полицията задържа повече от 30 привърженици на \"Ботев\" и на столичния \"Левски\".  \r\n \n\t\t\t\t\t\t", "date": "2019.05.18", "title": "Ще останат ли в ареста задържаните след финала за Купата на България?"}
{"url": "http://www.bnews.bg/article/260865-napredak_otkriha_orazhie_s_koeto_veroyatno_e_izvarsheno_edno_ot_ubiystvata_v_kostenets", "text": "\n „В един от претърсваните периметри е открито оръжие. То отговаря по вид и по калибър на това, с което е извършено едно от убийствата в Костенец”. Това каза на брифинг в събота сутрин главният секретар на МВР гл. ком. Ивайло Иванов. Той обаче не разкри коя от двете жертви евентуално е била застреляна с намереното оръжие. \r\n\r\n Главният секретар каза още, че в петък вечерта в полицията са постъпили нови сигнали за местонахождението на заподозрения Стоян Зайков. Той обаче не е открит при претърсванията на посочените места. \r\n\r\n Гл. ком. Иванов заяви още, че службите имат предположение, че заподозреният за убийствата на бившата си половинка и съседа си се укрива в района на Костенец. Затова и безпрецедентната операция там ще продължи. \r\n\r\n „Назад във времето се е укривал с месеци. Способен е да оцелява сам. Предполагаме, че няма помагачи”, каза още главният секретар на МВР. \r\n\r\n Все още не са готови експертизите, които ще докажат Зайков ли е извършителят и на двете екзекуции. \r\n\r\n Полицията отрече слуховете за списък с набелязани евентуални жертви на издирвания. Под охрана обаче остават хора, които се смятат за застрашени.  \r\n \n\t\t\t\t\t\t", "date": "2019.05.18", "title": "НАПРЕДЪК! Откриха оръжие, с което вероятно е извършено едно от убийствата в Костенец!"}
{"url": "http://www.bnews.bg/article/260856-sasht_i_kanada_otmenyat_mitata_varhu_stomanata_i_aluminiya", "text": "\n Канада и САЩ постигнаха споразумение за отмяна на митата върху канадската стомана и алуминий, наложени от Вашингтон, съобщиха двете страни в официално коминике, слагайки край на продължилия месеци търговски конфликт, предаде Франс прес и БТА.  \r\nПо-рано днес президентът на САЩ Доналд Тръмп и премиерът на Канада Джъстин Трюдо обсъдиха сделката по телефона. \r\n\r\n Тръмп наложи през юни мито от 25 процента върху вноса на стомана и 10 процента върху вноса на алуминий от Канада. Отава отговори, облагайки с допълнителни мита американски продукти на стойност 16,6 милиарда канадски долара (11 милиарда евро). \r\n\r\n   \r\n \n\t\t\t\t\t\t", "date": "2019.05.18", "title": "САЩ и Канада отменят митата върху стоманата и алуминия"}
{"url": "http://www.bnews.bg/article/260855-germaniya_obmislya_da_zabrani_zabradkite_za_uchenichki", "text": "\n Германия трябва да помисли да забрани на ученичките да носят ислямски забрадки. Това заяви правителственият комисар по интеграцията Анете Вилдман-Мауц. Изказването е по повод промените в австрийския закон за училищното образование. Реформите забраняват ученици в начално училище да покриват главите си по религиозни и идеологически причини, предаде ДПА, цитирана от БТА. \r\n\r\n Родители, чиито дъщери постоянно ходят на училище със забрадки, може да бъдат глобявани с до 440 евро. \r\n\r\n \"Абсурдно е малки момичета да носят забрадки: повечето мюсюлмани са съгласни с това\", каза Вилдман-Мауц за таблоида \"Билд\". \r\n\r\n \"Трябва да обмислим и да подходим с всички мерки, за да защитим момичетата от контрола на родителите\", на същото мнение е и християндемократката Вилдман-Мауц. \r\n\r\n От Християндемократическия съюз поискаха да се проведе дебат по темата, който да засяга не само момичета в началното училище, както е в Австрия, но средношколките. \r\n\r\n Текстът на австрийската законова поправка гласи, че новата политика служи на \"социалната интеграция на децата съгласно местните обичаи, като защитава конституционните ценности и образователните цели, както и равенството между половете\". \r\n\r\n Общността на ислямската вяра в Австрия - мюсюлманска организация, планира да оспори новия закон във върховния съд с мотив, че е дискриминационен. \r\n\r\n Правителствената коалиция във Виена, в която влизат десноцентристката Народна партия и крайнодясната Партия на свободата, даде ясно да се разбере, че нейната нова политика е насочена към мюсюлманите, на които се забранява да покриват голяма част или цялата си коса. Това не се отнася за по-малки шапчици и дрехи, носени от еврейски и сикски момчета. \r\n\r\n Турция днес осъди решението на Австрия като \"дискриминационно\" и призова Виена да спре \"намесата в свободата на религията\". \r\n\r\n Турското външно министерство заяви, че антиислямски движения и ксенофобия са приели \"систематична и институционална форма срещу мюсюлманите и турската общност, която живее в Европа, особено в Австрия\". \r\n \n\t\t\t\t\t\t", "date": "2019.05.18", "title": "Германия обмисля да забрани забрадките за ученички"}
{"url": "http://www.bnews.bg/article/260868-mrasniyat_vazduh_risk_za_natsionalnata_sigurnost", "text": "\n Последният годишен доклад на ДАНС сложи мръсния въздух сред рисковете за националната сигурност. Появи се и едно изследване, според което концентрацията на въглероден диоксид в земната атмосфера е достигнала рекордно ниво. Учени от института \"Скрипс\" съобщават, че за първи път в човешката история нивото му е преминало прага от 415 части на милион. Обсерваторията на Мауна Лоа в Хавай е измерила, че концентрацията на въглероден диоксид през последния уикенд е била 415,26 части на милион. Според експертите подобни стойности не са отчитани в цялата документирана история на Земята. Експертите отбелязват, че средните темпове на растеж остават високи. Ако тенденцията се запази, Земята може да се върне милиони години назад, когато на Южния полюс са расли дървета. \r\n\r\n В последните няколко дни въздухът в София е сравнително чист, а нивото на фини прахови частици е ниско. \r\n\r\n „Измерени са рекордно високи нива на въглероден диоксид. Има основание за притеснение. Хората започват да осъзнават проблема. Фините прахови частици са локален проблем. Това са различни форми на токсини на замърсяване, които дишаме. Когато става въпрос за въглероден диоксид, говорим и за останалите парникови газове. Това са вещества, с които напомпваме атмосферата и това се отразява на целия свят. Тоест, където и да бъдат отделени тези емисии, те стават част от един глобален проблем”, заяви в ефира на „Събуди се” Генади Кондарев от Сдружение \"За Земята\". \r\n\r\n Той допълни, че последиците се изразяват в климатичните промени и аномалии. \r\n\r\n Проблемът с мръсния въздух коментира и пулмологът София Ангелова. „Кабинетите са пълни с влошени пациенти. Тази влага, тези дъждове, които ни връхлитат в последните седмици, се отразяват на хронично болните. Виждаме промяната в климата. Бурите, наводненията, градушките са резултат от глобалното затопляне, за което вина имат хората. Дори циментът е източник на въглеводороди, които замърсяват въздуха. През годините много зелени площи бяха изсечени, за да се издигнат огромни сгради\", заяви тя.  \r\n\r\n Според нея мръсният въздух е \"проблем на бедността\". „Всеки иска да кара нова кола, която да не отделя емисии. Хората се отопляват с твърдо гориво, защото е по-евтино”,допълни тя. \r\n\r\n В ефира на NOVA тя говори и за новата кампания против тютюнопушенето. \r\n\r\n „Миналата година приключихме една успешна кампания. В двора на Втора градска болница бяха проведени изследвания на 400 души. При 138 от тях установихме болестта на пушачите, а при четирима - карцином на белия дроб. Тази година кампанията ще премине на национално ниво и ще обхване и Враца, и Благоевград. Изследванията ще започнат на 31 май във Втора градска болница\", каза още д-р София Ангелова.  \r\n \n\t\t\t\t\t\t", "date": "2019.05.18", "title": "Мръсният въздух - риск за националната сигурност"}
{"url": "http://www.bnews.bg/article/260864-zaloviha_pratka_s_hashish_za_50_mln_evro_v_italiya", "text": "\n Италианската полиция залови 5,474 кг хашиш близо до остров Маретимо, западно от Сицилия. Стойността на дрогата е около 50 милиона евро. \r\n\r\n Наркотиците са били открити на 12-метрова яхта, която плавала под турски флаг. \r\n\r\n Акцията се проведе след сигнал на френската полиция, която информирала италианските си колеги, че яхтата е отплавала от алжирското пристанище Оран. \r\n\r\n Това е шестият плавателен съд, пренасящ наркотици, който италианската полиция конфискува от миналото лято в Средиземно море в района на Сицилия. \r\n \n\t\t\t\t\t\t", "date": "2019.05.18", "title": "Заловиха пратка с хашиш за 50 млн. евро в Италия"}
{"url": "http://www.bnews.bg/article/260861-dimitar_bayraktarov_edinstveno_prezidentat_rumen_radev_zashtitava_interesat_na_balgariya_i_naroda", "text": "\n Водачът на листата на \"Движение Презареди България\" Димитър Байрактаров спечели по безспорен начин зрителите на провелият се предизборен дебат в предаването \"Панорама\" на БНТ. \r\n\r\n Още в самото начало Димитър Байрактаров заяви, че не можеш да защитаваш интересите на България и българския народ в Европа ако не си ги защитавал на място в самата България. \r\n\r\n Той ясно и категорично посочи, че към този момент единствено президентът Румен Радев защитава интересът на България и народа. \r\n\r\n Депутатът Марешки се опита да се присламчи към думите на Байрактаров, прочитайки статистика за бедността на българите, но бе бързо скастрен с въпрос от Димитър Байрактаров-  \"И как се вписва милионерът Марешки в тази социална картина към нашите майки и бащи, \r\nкоито живеят с по 200 лева пенсия? \r\n\r\n Не може вие да живеете с милионите си, а в същото време да се манипулирате обществото и да се правите на загрижен за бедните, продължи да критиките си към Марешки Димитър Байрактаров. \r\n\r\n Той не пропусна да припомни, че към този момент единствената истинска опозиция на политическото статукво, което доведе България до пълна катастрофа е именно президентът Радев, а \"Движение Презареди България\" изразява пълна подкрепа към него в тази тежка битка!  \r\n\r\n В подкрепа на Марешки се притече представителя на Валери Симеонов Венцислав Тоцев, който със заучени фрази започна да обяснява, че всичко, което казва Димитър Байрактаров е популизъм и как само Валери Симеонов бил защитавал бизнесът. \r\n\r\n Тоцев явно бе забравил, че в 43-то Народно събрание именно Димитър Байрактаров бе човекът, който носеше на гърба си опозорилите се в ибрикчийство към ГЕРБ патриоти. \r\n\r\n Последва мигновен отговор от Байрактаров чрез който той припомни за лъжите на Симеонов и Каракачанов от ВМРО за увеличаване на пенсиите на 300 лева и недопускане увеличаване цената на тока. \r\n\r\n Байрактаров продължи с аргументите си посочвайки, че именно бизнесът е пострадал от лъжите на псевдопатриотите, плащайки висока цена чрез енергийната борса за тока. \r\n\r\n Венцислав Тоцев отново се опита да приписва плюсове на партийният си вожд Симеонов, че видите ли той бил писал писмо до Европейската комисия за затварянето а американските тецове, но бе бързо скастрен и уличен от Димитър Байрактаров с думите -\" Симеонов никога не е писал писмо до ЕК, такова писмо бе изпратено от правителството по време на 43-то Народно събрание! \r\n\r\n Ако толкова много е искал Симеонов е искал да реши този въпрос, защо не го постави като вицепремиер по време на европредседателството ни, когато цялата Европейска комисия бе в България?- завърши Байрактаров. \r\n\r\n Дебата продължи с въпрос за пакет \"Мобилност\" и ще продължи ли Димитър Байрактаров да подкрепя позицията на Николай Бареков за приемането на пакетът? \r\n\r\n Димитър Байрактаров припомни, че единствено Бареков е подкрепил като евродепутат пакет \"Мобилност\", защитавайки по този начин българските шофьори. \r\n\r\n Той продължи да громи политическото статукво, посочвайки, че обслужват олигархията и никой не одобрява българските тираджии да бъдат осигурявани върху минималната работна заплата, което ги превръща в бъдещи бедняци при пенсиониране. \r\n\r\n Байрактаров не пропусна да разобличи отново Марешки, който се опита да се представя, че бил единствената опозиция- \"Никой не ви вярва и всички виждат, че именно с гласовете на вашата партия \"Воля\" и тези на псевдопатриотите се крепи това политическо статукво! \r\n\r\n Ако сте опозиция, каквато всеки знае, че не сте утре ще напуснете ли парламента ? Г-н Марешки с Каракачанов за дясното коляно на Борисов ли се борите?- попита още Димитър Байрактаров, намеквайки, че битката на Марешки и ВМРО е всъщност едно ибрикчийство към Борисов, целящо получаването на дъжавни постове и повече власт и възможност за кражби! \r\n\r\n Байрактаров довърши буквално Марешки, като го попита след като е със свален имунитет и повдигнати обвинения от главния прокурор, зависим ли е от властта и каква опозиция може да бъде един зависим политик като Марешки? \r\n\r\n Димитър Байрактаров разясни идеята на \"Движение Презареди България\" за въвеждането на минимална европейска заплата, като даде нагледен пример как може да се случи и приложи този механизъм. \r\n\r\n Той посочи, че единствено \"Движение Презареди България\" е добре приета формация в Европа като член АКРЕ. Байрактаров не пропусна да подчертае, че именно представителя на АКРЕ Ян Захрадил е с реални шансове да бъде следващия председател на Европейската комисия, което още повече увеличава идеите на \"Движение Презареди България\" да се превърнат в реалност. \r\n\r\n Димитър Байрактаров припомни, че през последните години Ян Захрадил многократно е посещавал България по покана на еводепута Николай Бареков и всички изложени в дебата въпроси вече са коментирани и те са включени в програмата на Захрадил като кандидат за председател на Европейската комисия. \r\n\r\n В дебата бяха засегнати и въпросите за продажбата на българското гражданство организирано от ВМРО и поисканата от Атака оставка на силовия министър Красимир Каракачанов. \r\n\r\n Истинското дъно бе ударено от Марешки, който се изцепи по адрес на президента, че бил приключен политик щом е подкрепян от Бареков и Байрактаров. \r\n\r\n С тази си изцепка Марешки за пореден път доказа, че се интересува единствено от келепира, но не и от решаването на проблемите с бедността и ширещата се корупция! \r\n  \r\n \n\t\t\t\t\t\t", "date": "2019.05.18", "title": "Димитър Байрактаров: Единствено президентът Румен Радев защитава интересът на България и народа!"}
{"url": "http://www.bnews.bg/article/260866-zemetresenie_v_rayona_na_blagoevgrad", "text": "\n Земетресение с магнитуд 2,3 по Рихтер е регистрирано край Благоевград в 02.52 ч. в нощта срещу събота, съобщиха от БАН. Епицентърът на труса бил в Хаджидимово, на дълбочина 17,5 км. \r\n\r\n Няма данни за нанаесени материални щети. \r\n \n\t\t\t\t\t\t", "date": "2019.05.18", "title": "Земетресение в района на Благоевград"}
{"url": "http://www.bnews.bg/article/260854-izbraha_kmet_na_gradche_vav_filipinite_s_ezi_tura", "text": "\n Междинните парламентарни и местни избори във Филипините тази седмица бяха свързани с рядко срещана кметска надпревара, приключила с хвърляне \"ези-тура\", съобщи БТА. \r\n\r\n Сю Кудия бе обявена за новата кметица на градчето Арасели в провинция Палаван, след като спечели три хвърляния \"ези/тура\", залагайки на \"тура\". \r\n\r\n Кудия, която е бивша кметица на градчето, и нейният съперник Ноел Беронио бяха получили по 3495 гласа на изборите. Подобна развръзка в кметска надпревара в страната е имало и през 2016 г. \r\n \n\t\t\t\t\t\t", "date": "2019.05.18", "title": "Избраха кмет на градче във Филипините с \"ези-тура\""}
{"url": "http://www.bnews.bg/article/260853-dronove_kucheta_i_helikopter_diryat_zaykov_kray_kostenets", "text": "\n МВР разгърна пълния си потенциал в търсене на заподозрения за две убийства Стоян Зайков от Костенец. Дронове, следови кучета, хеликоптер и високопроходима техника обхождат района край града, след като вече 8 дни няма и следа от 43-годишния мъж. \r\n\r\n Той е издирван във връзка с разстрела на бившата си приятелка, от която има син – фризьорката Милена Шишкова, открита с две рани в главата и вързани ръце в полето пред къщата. Убит е и съсед на Зайков, застрелян с ловна пушка. Полицията е уведомена за труповете няколко часа по-късно.  \r\n\r\n В петък сутринта стартира най-мащабната акция на полицията от последните години, в която са включени баретите, жандармерията, Охранителна и Криминална полиция и дори ловните дружинки, които обикалят горите за дивеч, търсят Зайков. Полицията допуска, че Зайков може да се опита да извърши грабеж, за да се нахрани, пише \"24 часа\" \r\n\r\n До момента няма резултат от предприетите действия. \r\n\r\n Четири дни по-късно, в сряда, е намерен убит с куршум в главата и третият братовчед на Стоян Зайков-Валентин Петров, който е съсед на Зайков в кв. “Полето”. Основният заподозрян отново е Чане, както е прякорът на Стоян. Смята се, че убитият го е укривал през последната седмица. Жертвата не е допуснала полицаи да претърсят имота.  \r\n\r\n “Възможно е той да не е в града, но сме длъжни да проверим”, каза още Маринов. Няма данни да е напускал страната. Граничните пунктове са предупредени”.  Заради предишно престъпление Чане е и със забрана да напуска страната. \r\n\r\n Получавани са и фалшиви сигнали за местонахождението на мъжа. Човек от Сандански се обадил на те;л. 112 и казал, че е забелязал Чане в града. Дори твърдял, че говорил с него. При проверката се оказало, че подателят на сигнала искал да навреди на свой съгражданин. \r\n\r\n \"Проверяваме всички постройки и ще продължим докато не го открием. Вече може да се каже, че вдоста сгради в града са проверени и е ясно, че търсеният не е пребивавал там. Облитането с хеликоптер е за да фиксираме цялата територия. Засега конкретна следа няма\", каза ст. комисар Николай Спасов, шеф на областната дирекция на МВР. \r\n \n\t\t\t\t\t\t", "date": "2019.05.18", "title": "Дронове, кучета и хеликоптер дирят Зайков край Костенец!"}
{"url": "http://www.bnews.bg/article/260872-protestirashti_stignaha_do_gkpp_zaradi_vodno_bezhaberie", "text": "\n С протестно шествие с автомобили и мотори до ГКПП-Кардам жители на Генерал Тошево поискаха чиста вода в града и мониторинг върху пестицидите, които земеделските производители използват. Гражданското недоволство е породено от дългото безводие в квартал \"Пастир\" в Генерал Тошево, където на 25 април водата бе замърсена с препарати за растителна защита. \r\n\r\n Водоподаването бе възстановено преди ден, но само за битови нужди, водата все още не може да се пие и да се използва за готвене. \r\n\r\n Случаят е прецедент за страната и държавните и общинските институции трябва да си извадят поука, заяви кметът на Генерал Тошево Валентин Димитров, който бе сред протестиращите. \r\n\r\n По думите му няма лаборатория в България и методика, която да засече толкова ниски показатели на активно вещество от пестицидите - под 0.1 микрограма за литър вода, каквито са изискванията на наредба, за да се докаже, че водата е годна и за пиене. \r\n\r\n Проблемът е не толкова в замърсяването на водата, колкото в безхаберието на институциите, които от близо месец не могат да намерят лаборатория. Означава ли това, че от десетилетия не знаем каква вода пием, каза на митинга в Генерал Тошево Росица Стоева, сред организаторите на протеста. \r\n\r\n \"Може да има отлагания. Тръбопроводът ни е от 1950 година. Никаква подмяна не е имало досега. Трябва да бъде подменена цялата водопроводна система\", каза Стоева. \r\n\r\n От кого да търся обезщетение като още не е известен виновникът за замърсяването, попита и Стойчо Димитров, който, измивайки ръцете си в деня на инцидента, търси спешна помощ със силен обрив, високо кръвно и удебелен език. \r\n\r\n Районната прокуратура в Генерал Тошево води досъдебно производство по случая като според първоначалните данни замърсяването е станало при доливане на вода в цистерна с пестициди. Поради ниското налягане течността се е засмукала във водопроводната мрежа. \r\n \n\t\t\t\t\t\t", "date": "2019.05.18", "title": "Протестиращи стигнаха до ГКПП заради водно безхаберие"}
{"url": "http://www.bnews.bg/article/260862-dendi_razmaza_dzhambazki_evrodeputatat_se_natryaska_s_rakiya_pochna_da_mi_nalita_i_da_intimnichi_s_men_sled_tova_zaspa_martvo_piyan", "text": "\n Небезизвестният литературен и театрален критик, светски хроникьор и реалити звезда Любомир Милчев - Денди.размаза лъжепатриота Ангел Джамбазки! \r\n\r\n Ето какво публикува той в личния си Фейсбук профил: \r\n\r\n \r\n\r\n \"Господин Джамбазки извървя краткодълъг и донякъде скучен път... От много симпатично момче, на което и аз съм симпатизирал по приличен и неприличен начин, до политическа курва от неясно и съвсем ясно естество. Пари или амбиция, или полудяване в Брюксел – не знам... Налага се разказ, а не величествено метаповествование... За първи път го видях в Червената къща – прекрасен младеж, бранещ националните идеали. Направо повярвах! Втора среща – реалити формат \"Какво искат жените\" в частна мандра в Годеч. В лимузината си искаше моноспектакъла и пътьом ми показа селото, в което бил роден Цветан Цветанов. Развихри се на тема колко са прости българите и как човек да не ги излъже... Стана ми неприятно, защото се оспорваше ефирно време – в лимузината имаше камера... Като не му се получи моноспектакълът в колата, по време на обяда, се натряска с годечка ракия и почна да ме налита по поляните. Много деликатно дадох разяснение, че милувките му не са ми безразлични, ала предвид политическата му кариера, не е препоръчително, защото жълтата преса би била склонна да обобщи, че Джамбазки снима гей порно филми с Денди по поляните на Годеч. Опитах се да го предпазя. На връщане към София, Ангел ми каза, че в София ще си поръчаме курви. \"А, защо се правите на Берлускони, след като нито сте му на парите, нита вършеете по двата бряга?\" – попитах аз и не дочаках отговор, защото бъдещият евродепутат сладко заспа. Наложи се да го свалям от лимузината, да му купя кафе и вода, докато се освести. Когато се събуди, отсече, че нищо от това, което се е случило, не се е случило. Тъй като си забрави партийния таблет, се върна, за да си го вземе.... На другия ден от продукцията ме уведомиха, че сцените, застрашаващи политическото бъдеще на младата патриотична звезда, ще бъдат изрязани. Третата ми среща с него бе в телевизионно студио \"Челюсти\" на Диана Найденова .  Апотеоз на наглото му лицемерие... Ще бори гейовете... И четвъртата среща бе в бара на Кристал – разясняваше на моми-партийки, че Европейският съюз е чист фашизъм... После се осведомих, за доносите, писани срещу Бареков, който го финансира и срещу Сидеров. Научих, че е гласувал за Инстанбулската конвенция и че е милионер... Нищо не ми се върза с образа му... Така че гласувайте за него! Лев не е дал за благотворителност, нагъл е в самовлюбеността си и--- отново е готов... да ви ебе майката, защото, по думите му, няма по-тъп народ от вас, сори... Иначе става за ебане...\" \r\n\r\n Лидерът на \"Презареди България\" Николай Бареков сподели в страницата си коментара на Денди, като към него написа: \r\n\r\n \"Не съм “ФБ приятел” с всички тези хора, но ги познавам добре. Вижте разказа от първо лице на твърде популярния критик и “реалити звезда” Любомир Милчев - Денди #LjubomirMiltschev - #Денди за някои аспекти от личността на фалшивия герой Ангел #Джамбазки. Притеснителни тук са неговото двуличие и природата му от зависимости, които го правят така удобен за мафията и статуквото. Както е стряскащо и разобличаващо и решението на въпросната голяма телевизия да изтрие гей кадрите с пияния войвода, защото пази авторитета му на “млада патриотична звезда”. Дали тези покрити, но строго пазени, гей кадри не превърнаха с разточително медийно гориво младия милионер Джамбазки в най-удобната маша за ГЕРБ и ДПС на мястото на изхабените Каракачанов, Сидеров и Симеонов??? Народе, чети! И си отговори сам защо #Джендъразки не слезе пет години от телевизорите, докато аз бях разпъван на кръст и размазан, без да получа и минутка право да защитя семейството си и моето достойнство. Ясно е, че стари ергени и лицемерни пендели раздават морал как да си гледаме семействата и децата. Но такива като Джендъразки развращават юношите и децата с двуличието си и с предателското си поведение лъжат народа, че само моралните гниди могат да успеят днес в България и в Европа. Ето затова статуквото обича всякакви извратеняци и доносници от ДС. Защото мафията ги държи за топките и превръща за нула време мерзавците в “кукли на конци”. \r\n \n\t\t\t\t\t\t", "date": "2019.05.18", "title": "Денди размаза Джамбазки: Евродепутатът се натряска с ракия, почна да ми налита и да интимничи с мен! След това заспа мъртво пиян!"}
