{"url": "http://www.bnews.bg/article/261601-romantika_rapar_predlozhi_brak_na_bliznachkata_vladi", "text": "\n Близначката Влади от нашумелия сред тийнейджърите дует Алекс и Влади се сгоди. Тя получи годежен пръстен във Венеция от гаджето си Стефан, който е рапър. \r\n\r\n \"Лудата любов минава бързо, а любовта между двама луди - никога! Обичам те завинаги\", написа Влади, показвайки романтичното предложение, пише ежедневник. \r\n\r\n Близначките станаха известни след участието си във \"ВИП Брадър\", където имаха тайна мисия, но се провалиха.  \r\n\r\n   \r\n \n\t\t\t\t\t\t", "date": "2019.06.11", "title": "РОМАНТИКА: Рапър предложи брак на близначката Влади "}
{"url": "http://www.bnews.bg/article/261593-mazh_e_s_opasnost_za_zhivota_sled_intsident_v_sofiya", "text": "\n Мъж е с опасност за живота след инцидент в столичния квартал „Люлин“. Това съобщиха от пресцентъра на МВР, цитирани от „Фокус”. \r\n\r\n Сигналът за ранен мъж в столичния ж.к. „Люлин“ е подаден около 23.00 часа в Девето РУ. Към адреса незабавно са насочени екипи на полицията и Спешната помощ. Пострадалият е 41-годишен и е откаран в болница. Настанен е за лечение с опасност за живота. \r\n\r\n На място е задържана 37-годишна жена, с която потърпевшият живеел на семейни начала. На местопроизшествието е извършен оглед, а по случая е образувано досъдебно производство. Работата по изясняване на всички факти и обстоятелства около случилото се продължава под надзора на Софийска градска прокуратура. \r\n \n\t\t\t\t\t\t", "date": "2019.06.11", "title": "Мъж е с опасност за живота след инцидент в София"}
{"url": "http://www.bnews.bg/article/261596-v_sssr_ne_kazvaha_okey_nyamashe_i_hrana_za_kotki", "text": "\n Един от големите плюсове на вдигналия много шум американски сериал \"Чернобил\" е неговата изключителна точност при възпроизвеждането на съветската действителност. И в това няма нищо случайно - сред консултантите на сценариста Крейг Мазин е украинката Елена Козлова-Пейтс, която от 20 години живее в Съединените щати и почти случайно се свързва с Мазин, когато разбира, че подготвя филм за ядрената авария – тя сама му предлага услугите си и той незабавно я ангажира, разказва \"Дойче Веле\". \r\n\r\n Аварията в атомната електроцентрала в Чернобил на 26 април 1986 г. е една от най-ужасяващите катастрофи в най-новата история на Европа. Вследствие на експлозията, изпуснатата радиация засяга Украйна, Белорусия и Русия, а радиоактивният облак стига чак до Западна Европа и скандинавските държави.  \r\n\r\n Режисьорът бе влюбен в своите герои \r\n\r\n \"Не съм имала много работа по филма - сценарият беше почти перфектен\", разказва Козлова, която споделя пред \"Дойче Веле\" някои детайли от сътрудничеството си с Мазин. Например в една сцена от първата серия, която показва как ученият Валерий Легасов малко преди да се самоубие оставя на котката си паничка с храна. Първоначално в сценария е било записано, че той оставя „котешка храна“ в паничката. \r\n\r\n А по това време в СССР не е имало специална храна за котки - детайл, която Крейг няма как да е знаел. И той незабавно нанася корекции за този епизод. \r\n\r\n Много ме впечатли това, че човек, който никога не е бил в тази част на света и дълго време не я е познавал, само за няколко години е успял да се доближи в такава степен до историята и културата ѝ. А най-много от всичко ме порази това, че Крейг направо се бе влюбил в своите герои\", споделя консултантката. \r\n\r\n Двамата със сценариста работели съвместно най-вече върху диалозите, в които били променяни отделни думи. На няколко пъти, например, се срещала думата \"окей\", която определено не се е използвала в Съветския съюз през 1986, особено пък в средите на партийните членове или миньорите. Или друг епизод - когато пожарникарят Василий Игнатенко се събужда и двамата с жена си тръгват да видят от прозореца какво е станало – по сценария той носел тениска, а тогава тениските бяха рядкост - хората носеха потници, казва Елена Козлова-Пейтс. \r\n\r\n Филмът често е критикуван за това, че в сериала прекалено често се чува обръщението „другарю“. В едно свое интервю Мазин казва, че това се дължи отчасти на факта, че на чужденците им било много трудно да произнасят обичайните руски обръщения по собствено и бащино име. А що се отнася до сцената, в която виден партиен ръководител от Минск е показан как пие водка в кабинета си, консултантката не смята, че това е прекалено - все пак са минали цели 33 години от онези времена, много от нещата са се позабравили, а и подобни случаи със сигурност е имало. \r\n\r\n В памет на героите и жертвите \r\n\r\n Покрай работата си по филма консултантката открива и за себе си нови факти, свързани с Чернобил. \"Бях ученичка и помня какво се случи тогава. Отлично помня и манифестацията на 1 май 1986-та, помня лятото, в което не биваше да събираме липов цвят, имаше и много други забрани. Бащата на момчето от съседната къща замина за Чернобил още в първите дни след аварията и когато се върна, почти веднага почина. Бях много впечатлена - човекът се бе пожертвал заради другите.\" \r\n\r\n Според Козловска, сценаристът на \"Чернобил\" е искал точно това - да направи сериал в памет на онези, които са страдали и са се пожертвали. Важно е и обстоятелството, че трагедията е поставена в контекста на другите съветски престъпления срещу човечеството, срещу гражданите на страната. А най-важно - по думите на консултантката - е показването на героизма на главните действащи лица, на начина, по който са се опитвали да се борят с невидимия враг, за да спасят хората в региона и в цяла Европа. \r\n \n\t\t\t\t\t\t", "date": "2019.06.11", "title": "В СССР не казваха \"окей\", нямаше и храна за котки"}
{"url": "http://www.bnews.bg/article/261598-noviyat_premier_nyama_da_promeni_sdelkata_za_brekzit_s_es", "text": "\n Изборът на нов премиер на Великобритания няма да промени споразумението за Брекзит, договорено между ЕС и отиващия си премиер в Лондон, обяви говорител на Европейската комисия, цитиран от \"Ройтерс\". \r\n\r\n ЕС гледа критично на кандидатите за мястото на Тереза Мей \r\n\r\n \"В Брюксел са малко натегнати, политическата класа във Великобритания леко полудява\"Запитан да коментира заканата на Борис Джонсън, фаворит за наследник на Тереза Мей, че няма да плати \"бракоразводната сметка\", ако не бъдат внесени промени в сделката, говорителят на Комисията отговори: \"Всички знаят какво има на масата. Това, което е на масата, е одобрено от всички страни членки и изборът на нов премиер няма да промени тези параметри\". \r\n \n\t\t\t\t\t\t", "date": "2019.06.11", "title": "Новият премиер няма да промени сделката за Брекзит с ЕС"}
{"url": "http://www.bnews.bg/article/261594-klasiraha_nay_haresvanite_znamenitosti_v_instagram", "text": "\n Аналитичната платформа Хайп Одитър класира най-харесваните знаменитости в Instagram, като на първо място беше поставена певицата Селена Гомес, предаде БТА. \r\n\r\n Поп изпълнителката не е с най-много фенове в Instagram, но всеки нейн пост събира средно по 4,6 милиона харесвания. \r\n\r\n Среброто в класацията се пада на модела Кайли Дженър. Тя има 137 милиона последователи в тази социална мрежа, като нейните постове събират средно по 3,5 милиона сърчица с лайкове. \r\n\r\n В тройката на лидерите е включен и Кристиано Роналдо, който се радва на 2,8 милиона харесвания. \r\n \n\t\t\t\t\t\t", "date": "2019.06.11", "title": "Класираха най-харесваните знаменитости в Instagram"}
{"url": "http://www.bnews.bg/article/261599-mayka_pregazi_po_nevnimanie_deteto_si_to_pochina_namyasto", "text": "\n 3-годишно дете е починало в неделя вечерта, след като майка му, при опит да паркира своя офроуд джип, го е прегазила. Нелепият инцидент е станал на паркинг в центъра на градчето Монблан, разположено в североизточната провинция Каталуния. По информация на местната полиция жената е заявила, че нито е видяла детето, нито е знаела къде точно е било застанало. \r\n\r\n На мястото на произшествието веднага пристигнали две линейки и хеликоптер, но усилията на медицинския екип да го реанимират не дали резултат и то издъхнало. \r\n\r\n Заради трагедията кметската управа в Монблан е взела решението да свали наполовина знамето на града и да обяви тридневен траур, съобщи ''La Vanguardia\". \r\n\r\n По случая е започнало разследване под наблюдението на прокуратурата. \r\n \n\t\t\t\t\t\t", "date": "2019.06.11", "title": "Майка прегази по невнимание детето си, то почина намясто"}
{"url": "http://www.bnews.bg/article/261592-pochina_rezhisyorat_i_prepodavatel_dots_yuliya_kancheva", "text": "\n Режисьорът и университетски преподавател доц. Юлия Кънчева почина на 63 години. Тя е починала в болница в столицата, по-малко от месец преди рождения си ден, съобщава БГНЕС. \r\n\r\n Юлия Кънчева е родена на 1 юли 1956 г. в София. През 1980 г. дипломира кино и телевизионна режисура във ВИТИЗ „Кр.Сарафов”. \r\n\r\n Тя е автор и режисьор на 17 документални филма, две телевизионни постановки, една игрално-документална новела, един телевизионен игрален филм в две части по 54 мин.; няколко телевизионни предавания за БНТ. Автор е също и на едноактна пиеса и два сценария за игрални филми. Има множество публикации в специализирания печат и пресата. \r\n\r\n Юлия Кънчева има редица номинации и престижни награди, сред които: номинация PRIX EVROPA за документалния филм “FOR SALE” – гр. Берлин, 2009г.; Специалната награда на журито на МФФ ”Златен Витяз” – гр. Москва, 2007г. за филма „Черният път на Христовите невести”.; Главна награда за документален филм “СРЕБЪРЕН ДРАКОН” на Международния фестивал в гр.Краков – Полша, 1989г. за филма “Животът е пред нас”.; Наградата на публиката и наградата на “Сейко” на Световния фестивал в Токио – 1989г. за филма “ Без упойка”.; Наградата на PRIX EVROPA – гр. Страсбург, 1989г. за филма “ Без упойка”.;Награда за режисура „Златна пролет” за филма “Галоп, галоп…” – 1983г.;Две национални награди за режисура и дебют за филма “Галоп, галоп…” – 1984г. \r\n\r\n От 2000 г. е щатен преподавател в департамент „Кино, реклама и шоубизнес” на Нов Български Университет. \r\n\r\n Творчеството на Юлия Кънчева е представяно като специално събитие в Музея на жените в изкуството във Вашингтон, Д.С. – 2002г. и в Културния център на България в гр. Берлин – 2009г., както и през 2011г. \r\n\r\n През 2016 г. тя представи авторския документален филм „В огледалото”. \r\n\r\n Погребението ще е в петък, 14 юни, от 13.30 часа в църквата Св. София. \r\n\r\n Поклон пред паметта й! \r\n \n\t\t\t\t\t\t", "date": "2019.06.11", "title": "Почина режисьорът и преподавател доц. Юлия Кънчева"}
{"url": "http://www.bnews.bg/article/261600-nameriha_cherepa_na_balerina_ot_bolshoy_teatar", "text": "\n Руски полицаи намериха череп, за който се предполага, че е на изчезнала преди 5 години балерина от Болшой театър, предаде в. \"Дейли мирър\", цитира в. \"Телеграф\". \r\n\r\n Органите на реда смятат, че 25-годишната Олга Дьомина е била убита, след като е била изнудвана с нейни еротични снимки. \r\n\r\n Предполагаемите останки на балерината били намерени в края на май в Измайловския парк в Москва. На същото място бил засечен сигнал от джиесема на предполагаемия убиец в нощта, когато Олга изчезнала. \r\n\r\n Преди да изчезне безследно, младата балерина станала обект на изнудване. Непознат мъж я заплашил, че ще разпространи нейни \"сексуално компрометиращи\" снимки, ако тя не плати откуп. Олга дала на няколко пъти общо 800 000 рубли (около 10 000 евро) на изнудвача, но въпреки това фотосите били публикувани онлайн, заедно с твърденията, че балерината е работела като компаньонка на заможни клиенти. \r\n\r\n Семеен мъж, описван като \"мениджър\" или \"любовник\" на младата жена, бил задържан в Носква през 2017 г. Това станало, след като 39-годишният Малхаз Джавоев избягал в Германия и се представил под чуждо име за кюрдски бежанец. Той обаче бил върнат в родината си след заповед за задържане, издадена чрез Интерпол. Сега Джавоев се намира в московския затвор \"Матроская тишина\" като заподозрян в убийството на Дьомина. \r\n\r\n През август 2014 г., когато Олга изчезнала, Джавоев откарал балерината в друг руски град, където тя танцувала на частно парти за богат бизнесмен. \"Мениджърът\" след това я върнал обратно в московския апартамент, където тя била убита. След това той закопал останките в Измайловския парк, твърдият органите на реда. \r\n\r\n По време на изчезването майката на балерината получила странно съобщение. В него пишело: \"Мамо, аз съм Оля. Откраднах голяма сума пари. Не мога да се върна в Москва. Ще отида в Европа за 10 дена. Не отговаряй, ако ти се обадят. Не ме търси. Не ходи никъде\". Полицията смята, че есемесът всъщност е от Джавоев, който е убил Олга. \r\n\r\n Адвокатът на заподозряния обаче твърди, че органите на реда грешат и че балерината все още е жива. \"Имаме информация, че Олга Дьомина отдавна е мечтаела да напусне Русия и да си уреди живота в чужбина\", заявиха от екипа на защитата. Според тях балерината била замесена в голяма имотна измама и затова избягала тайно. \r\n\r\n Останките от тялото, намерено в Измайловския парк, са дадени за ДНК анализ. Очаква се резултатите да станат ясни до месец. \r\n \n\t\t\t\t\t\t", "date": "2019.06.11", "title": "Намериха черепа на балерина от Болшой театър\r\n"}
{"url": "http://www.bnews.bg/article/261595-sadat_vav_varna_ostavi_v_aresta_mazh_osazhdan_12_pati", "text": "\n Окръжен съд – Варна постанови мярка за неотклонение „Задържане под стража” на 35-годишен мъж, осъждан 12 пъти, съобщават от Апелативната прокуратура в морската ни столица. \r\n\r\n Обвиняемият е бил привлечен към наказателна отговорност от прокуратурата, след като на 7 юни тази година направил опит да отнеме движими вещи, собственост на търговска верига. „Криминалното деяние представляв представлява опасен рецидив и е извършено със сила и заплашване. Валентин Д. не успял да довърши деянието си поради независещи от него причини. Предмет на опита за грабеж били 21 диска за ъглошлайф”, обясняват от държавното обвинение. \r\n\r\n В искането си за определяне най-тежката мярка за процесуална принуда спрямо обвиняемия Окръжната прокуратура във Варна е посочила, че мъжът е осъждан 12 пъти за различни престъпления в периода от 2002 до тази година през февруари, когато след споразумение приел да изтърпи наказание 8 месеца лишаване от свобода при строг режим за кражба, представляваща опасен рецидив. \r\n\r\n Определението на Варненския окръжен съд подлежи на обжалване пред Апелативния съд. \r\n \n\t\t\t\t\t\t", "date": "2019.06.11", "title": "Съдът във Варна остави в ареста мъж, осъждан 12 пъти"}
{"url": "http://www.bnews.bg/article/261597-zhena_postrada_pri_katastrofa_s_kola_i_lineyka_na_hemus", "text": "\n Жена беше откарана в болница с леки наранявания след пътен инцидент на АМ „Хемус” днес, съобщава репортер на bTV Новините. При инцидента беше ударена и линейка. \r\n\r\n Причините за катастрофата се изясняват. По първоначални данни пострадалата видяла в последния момент конуси, поставени заради ремонт около 13-ти километър на магистралата. Направила рязка маневра с колата, при която се стигнало до контакт с возилото на частна плевенска болница, а след това лекият автомобил излетял в канавка до пътя. \r\n\r\n Екипът на линейката извадил жената от разбитата кола и ѝ оказал първа помощ. Откарана е в болница. За щастие, раните ѝ не са тежки. \r\n\r\n В момента на инцидента линейката не превозвала други пациенти. Медицинският автомобил е без видими щети от произшествието. \r\n \n\t\t\t\t\t\t", "date": "2019.06.11", "title": "Жена пострада при катастрофа с кола и линейка на „Хемус”"}
{"url": "http://www.bnews.bg/article/261582-gratskiyat_prezident_prie_iskaneto_na_tsipras_za_predsrochni_izbori", "text": "\n Гръцкият президент Прокопис Павлопулос прие искането да свика предсрочни парламентарни избори, което бе представено пред него от премиера на страната Алексис Ципрас, предаде АНА-МПА. \r\n\r\n Павлопулос одобри искането, позовавайки се на член 41, параграф 2 от гръцката конституция. \r\n\r\n Ципрас поиска от президента да разпусне парламента и да свика предсрочни избори, за да бъде избегнат продължителен период на политическа нестабилност в Гърция, който ще навреди на икономическото й възстановяване, съобщи Ройтерс. Двамата се срещнаха днес в президентската резиденция. \r\n\r\n \"След евроизборите има усещане, че Гърция се намира в продължителен кампаниен период от близо четири месеца, за който съм длъжен да забележа, че създава възможни опасности за гръцката икономика. Като се има предвид, че в момента сме навлезли в един цикъл на нормалност, това при никакви обстоятелства не бива да бъде прекъсвано, тъй като би било знак, че жертвите и усилията на гръцкия народ са застрашени\", заяви Ципрас, мотивирайки искането си за предсрочни избори. \r\n\r\n Министър-председателят реши да изтегли парламентарните избори по-рано, след като партията му СИРИЗА понесе тежко поражение на вота за Европейски парламент миналия месец. Основната опозиционна сила в Гърция - консервативната Нова демокрация, спечели изборите с преднина от 9,5 процентни пункта. \r\n\r\n По-рано правителството съобщи, че иска предсрочните избори да бъдат насрочени за 7 юли. \r\n\r\n Проучванията сочат, че Нова демокрация вероятно ще спечели и тези избори, отбелязва Асошиейтед прес. \r\n\r\n Финансовите пазари приветстваха перспективата за вота, като гръцките ценни книжа достигнаха 13-месечен максимум днес, покачвайки се с 3,3 процента. \r\n\r\n   \r\n \n\t\t\t\t\t\t", "date": "2019.06.11", "title": "Гръцкият президент прие искането на Ципрас за предсрочни избори"}
{"url": "http://www.bnews.bg/article/261586-osadiha_darzhavata_za_otkaz_ot_postavyane_na_bezplatni_zabni_protezi", "text": "\n Идеята на Николай Бареков за поставяне на безплатни зъбни протези оживя чрез заведено дело от адв. Анели Чобанова и нейния довереник д-р Георги Тодоров, които осъдиха Министеството на здравеопазването и НЗОК за отказът им да поставят безплатни зъбни протези. Би Нюз потърси за коментар адв. Чобанова: \r\n\r\n \r\n\r\n  „Този спор беше иницииран от пряко заинтересовано лице, кото не попада в обхвата на възрастовия диапазон, очертан в чл.12, ал.1 и ал.3 във вр. с ал.2 и ал.4 от Националния рамков договор 2018 г. за денталните дейности. Доверителят ми потърси защита пред КЗД, като подаде жалба срещу НРД за дентални дейности за 2018 г. в частта, предвидената в споменатите разпоредби възрастова дискриминация. В производството пред КЗД ответниците МЗ, НЗОК и Български зъболекарски съюз не ангажираха никакви доказателства, за да обосноват решението си да третират по различен начин здравно осигурените лица с частично или напълно обеззъбена горна и/или долна челюст на възраст от 65 до 69 години и останалите здравно осигурени лица в същото положение на друга възраст. Всъщност, ответниците по никакъв начин не отговориха на въпроса, защо се прави разлика между правата на здравно-осигурени лица, които имат идентични или сходни нужди, след като всички те имат своя принос към солидарния стълб на здравноосигурителната ни система. Не беше отговорено и на въпроса, колко у нас са здравно-осигурените лица с частично или напълно обеззъбена горна и/или долна челюст на възраст, различна от визираната в спорните разпоредби на НРД 2018 г. за дентални дейности. По този начин ответниците НЗОК, МЗ и Български зъболекарски съюз не успяха да се мотивират защо именно върху посочената от тях в НРД 2018 г. за дентални дейности възрастова група следва да бъде облагодетелствана, а не всички нуждаещи се от услугата здравно-осигурени лица. \r\n\r\n В своето решение, Комисията е извършила изключително подробен и изчерпателен анализ на относимата законодателна разпоредба – национална и международна. Съобразени са били изчерпателно изброените в чл.7, ал.1 от ЗЗДискр изключения, при които неравенството в третирането не се смята за дискриминация, а е предвидено като позитивна мярка в полза на лица или групи лица в особено уязвимо положение. При това сравнение, КЗД  е установила, че визираната в оспорения НРД възрастова група здравно осигурени лица, не попада в обхвата на позитивните мерки на чл.7 от ЗЗДискр. След подобен анализ и на уязвимите групи, визирани в чл.2, т.2 и т.5 от Закона за здравето, КЗД е установила, че визираната в оспорения НРД възрастова група здравно осигурени лица не попада и в обхвата на защитата, предвидена и в тази разпоредба на Закона за здравето. Като е установила несъстоятелността на изтъкнатите от ответниците мотиви, КЗД е постановила на тази фактическа и правна основа и своето решение, с което е обявила оспорената част от НРД за дентални дейности 2018 г. за дискриминационна. В решението си КЗД е постановила, че не са налице обективни причини или разумни основания за така предвидената преференция в НРД 2018 за дентални дейности за здравно осигурените лица на възраст от 65 до 69 години, поради което е създадена реална възможност за проява на непряка дискриминация по признак „възраст“ спрямо необхванатите от преференциалните условия на реимбурсацията на денталните дейности останали здравно осигурени лица.“ \r\n\r\n \r\n\r\n „Не, беше оспорено пред Административен съд София-град. В резултат на извършеното обжалване от страна на министъра на здравеопазването и на НЗОК, в Администратиен съд София-град бе образувано дело, по което  на 27 май, т.г. бе проведено  заседание.  Тъй като страните по длото не посочиха нови доказателства, съдията го обяви за решаване и в момента сме в очакване на съдебното решение. Същото обаче подлежи на касационно обжалване пред Върховния административен съд, който за съжаление поради претовареност, насрочва делата си вече за 2021 г. А през 2021 г. най-вероятно ще има друг НРД, което ще рече, че търсената от доверителя ми защита ще е ненавременна, а ако в тогавашния НРД спорните разпоредби бъдат премахнати – потърсената защита ще бъде и лишена от смисъл.“ \r\n\r\n \r\n\r\n Бългрският зъболекарски съюз също взе участие в съдебното дело, въпреки, че не беше подал жалба срещу решението на КЗД, и прояви много странно двойнствено поведение – от една страна предварително беше заявил позиция, че признава правото на моя доверител и на лицата в неговото положение, но в съдебната зала се солидализира с жалбите, подадени от НЗОК и МЗ, което за нас беше много странно, защото в крайна сметка БЗлС както и БЛС, като съсловни граждански организации  би следвало да имат насоченост към приоритетната защита на правата и интересите на съответните лица, членуващи в тези съсловни организации. \r\n\r\n Моят доверител е лекар, член на БЛС и на ЦЗПЗ и не на последно място, той е гражданин, който редовно внася своите здравно осигурителни вноски. Затова, като здравно осигурено лице няма защо да бъде оставен извън възможностите, които предвижда системата на здравеопазване у нас по отношение на присъщите на тази система медицинските услуги и грижи, още повече, че в чл. 37 ал.1  от ЗЗДискр е заявено, че: „Не се допуска отказ от предоставяне на стоки или услуги, както и предоставянето на стоки или услуги от по-никско качество или при по-неблагоприятни условия“. \r\n\r\n В конкретния случай, с въвеждане на спорните разпоредби на НРД 2018 г. за дентални дейности, здравно осигурените лица на възраст по-малка от 65 години и по-голяма от 69 години, са поставени пред нелепата ситуация да получават нужната им дентална услуга при по-неблагоприятни условия в сравнение с облагодетелстваната група здравно осигурени лица на възраст от 65 до 69 години. Кому е нужно това поредно разделение на българското население? Нима и едните и другите не са човешки същества с присъщите им нужди? Нима и едните и другите не са здравно осигурени лица? Тогава с какво едните трябва да бъдат привилегировани спрямо другите? Нима 70 годишните или 71 и нагоре годишните лица нямат същите проблеми от здравословно и/или от социално естество? А има ли гаранция, че пък по-младите, какъвто е случая с моя доверител, който е на 49-годишна възраст, не са в същата социална нужда? А те какво да правят, когато им се наложи наведнъж да им се извадят всички зъби за цена не по-малка от около 3-4000 лв. и да им се изработият и поставят зъбни протези за около още толкова пари? Какво да правят и когато на около 3-4 годишен период протезите се чупят или амортизират, а носителят им не е достигнал до „заветната“ възраст 65-69, когато сметката ще се плаща НЗОК? Питам аз, къде остана заявения в от българската Конституция и международните актове принцип, че „Всички хора се раждат свободни и равни по достойнство и права.“? \r\n\r\n И че не се допускат никакви ограничения на правата или привилегии, основани на различните защитени признаци. А измежду защитените в чл.4, ал.1 от ЗЗДискр признаци е и признака „възраст“. \r\n\r\n За съжаление мисленето не е силната страна на родния ни чиновник. Допитването до знаещи и можещи – също. Облеченият във власт профан е най-страшния враг на прогреса. В егоцентричното си битие, профанът не допуска и помисъл, че други могат или знаят нещо повече от него. И когато такива определят битието на останалите, е страшно. Ето такъв е халът български понастоящем и докато не се научим да отдаваме дължимото уважение и зачитане на знаещите и можещите, все ще сме в това положение – и в публичния и в гражданския сектор.“ \r\n\r\n   \r\n \n\t\t\t\t\t\t", "date": "2019.06.11", "title": "Осъдиха държавата за отказ от поставяне на безплатни зъбни протези!"}
{"url": "http://www.bnews.bg/article/261588-palezh_na_kabelna_shahta_sprya_toka_v_stolichniya_kvartal_druzhba", "text": "\n Умишлен палеж на кабелна шахта на ул. \"Цветан Лазаров\" в столичния квартал \"Дружба\" предизвика повреда на кабелна линия, съобщиха от ЧЕЗ България. \r\n\r\n Аварията е предизвикала спирането на електрозахранването на около 5500 домакинства и фирми в района на ж.к. \"Дружба 2\" 2, кв. \"Гара Искър\" и 7-ми км. ЧЕЗ Разпределение е възстановило електрозахранването по алтернативно трасе. \r\n\r\n Заради пожара в шахтата са засегнати и други електропроводни линии. Дружеството е започнало незабавно ремонтни дейности за привеждането им в нормално експлоатационно състояние и недопускане на допълнителни аварии. В тази връзка са възможни временни смущения на електрозахранването с цел да се обезопасят повредените кабели и да се гарантира животът и здравето на служителите на компанията, допълниха от ЧЕЗ. \r\n\r\n За умишления палеж са уведомени органите на МВР и представители на район \"Искър\". \r\n\r\n В момента ЧЕЗ Разпределение извършва мащабна реконструкция за 4,5 млн. лв. на подстанция \"Фестивална\", която доставя електроенергия на кв. \"Дружба\" и други столични квартали. За периода на изпълнение на подобни обекти се използва алтернативно електрозахранване на потребителите. Това води до риск от претоварване на мрежата и е възможно възникване на аварии, както е станало в кв.\"Дружба\" предходни дни. Посегателства върху съоръжения от мрежата са сериозна заплаха за сигурността на алтернативното захранване и увеличават риска от аварии и неудобства за клиентите, пише още в съобщението. \r\n \n\t\t\t\t\t\t", "date": "2019.06.11", "title": "Палеж на кабелна шахта спря тока в столичния квартал \"Дружба\""}
{"url": "http://www.bnews.bg/article/261583-nadprevarata_za_naslednik_na_tereza_mey_zapochna", "text": "\n Десет кандидати бяха номинирани днес да участват в надпреварата за наследник на Тереза Мей като лидер на Консервативната партия и премиер на Великобритания. Това съобщи т.нар. Комитет 1922 на торите, цитиран от Ройтерс. \r\n\r\n Сред кандидатите са фаворитът и бивш външен министър Борис Джонсън, наследникът му на поста Джереми Хънт, министърът на околната среда Майкъл Гоув, бившият министър за Брекзит Доминик Рааб, министърът на здравеопазването Мат Ханкок и този на вътрешните работи Саджид Джавид. \r\n\r\n Останалите кандидати са министърът на международното развитие Рори Стюарт, бившият министър Естер Маквей, бившият лидер на Камарата на общините Андреа Ледсъм и депутатът от консерваторите Марк Харпър. \r\n\r\n По-рано от състезанието обяви, че се оттегля депутатът Сам Джима. Той беше единственият кандидат, който подкрепяше идеята да бъде организиран нов референдум за Брекзит. \r\n\r\n В четвъртък ще бъде първият тур на гласуванията сред депутатите на торите, в които те постепенно ще стесняват броя на кандидатите, докато не останат само двама. Последните двама, които останат, след това ще се явят на вътрешни избори, на които ще гласуват членовете на партията. \r\n\r\n Водещият поддръжник на Брекзит Борис Джонсън обеща да намали данъците за лицата с по-високи доходи, ако стане премиер. Обещанието си той направи във връзка със започналата официално днес надпревара във Великобритания кой да наследи Тереза Мей - и съответно да оглави процеса на излизането на Лондон от ЕС, предаде Ройтерс. \r\n\r\n Днес, в първия ден от кампанията, няколко от кандидатите изложиха своите аргументи защо именно те трябва да станат премиер на Великобритания. \r\n\r\n Макар и изразяваното от всички тях желание да е да се съсредоточат в кампаниите си върху вътрешнополитическите въпроси, при всички тях доминираше темата за Брекзит. \r\n\r\n Почти всички обещаха, че могат да решат главоблъсканицата с излизането от ЕС - която вкара Мей в тригодишни преговори с Брюксел - и то да я решат в рамките на три месеца, колкото е периодът от избирането на новия лидер в края на юли до насрочената към момента дата за Брекзит 31 октомври. \r\n\r\n Бившият външен министър Борис Джонсън е явният фаворит на букмейкърите за наследник на Мей. Според социологическите проучвания той е най-популярен сред 160 000 членове на Консервативната партия, които ще направят крайния избор за новия лидер. \r\n\r\n Джонсън избра да не започва кампанията си с някаква знакова проява, а вместо това представи плановете си в коментарна статия за вестник и интервю. \r\n\r\n Обещанието му обаче да вдигне от 50 000 на 80 000 лири прага за работещите, при който доходите им започват да се облагат с 40-процентен данък, привлече медийното внимание и накара съперниците му да кажат, че по-скоро ще се съсредоточат върху това да помагат на по-ниско платените хора. Предложението на Джонсън ще струва по 9,6 милиарда лири на година. \r\n\r\n Той заяви, че Лондон може да не плати договорените 39 милиарда лири на ЕС за излизането. Джонсън освен това обеща Великобритания да напусне съюза на 31 октомври със или без споразумение. \r\n\r\n Действащият министър на външните работи Джереми Хънт, друг фаворит, каза, че \"сериозните моменти изискват сериозен лидер\". \r\n\r\n \"Без Брекзит няма да има консервативно управление, а може би и Консервативна партия\", заяви в началото на кампанията си Хънт. \"От разговорите ми с европейските лидери ми стана ясно, че трябва да бъде сключено споразумение; те искат да излезем с предложения\", добави той. \r\n\r\n Доминик Рааб, който подаде оставка като министър в правителството на Мей по въпросите на Брекзит именно заради постигнатото от нея споразумение, каза, че и той е в състояние да осигури ново споразумение, но обеща Обединеното кралство да напусне ЕС на 31 октомври - дори това да означава връщане към базовите условия на Световната търговска организация за търговията. \r\n\r\n \"Аз съм този привърженик на Брекзит, на когото можете да разчитате\", заяви той. \r\n\r\n Рааб е един от най-твърдолинейните привърженици на Брекзит, отбелязва Ройтерс. \r\n\r\n Във връзка с официалното начало на кампанията си Мат Ханкок, който изключи варианта за излизане от ЕС без споразумение, каза следното: \"Не ни е нужен нито поддръжник на излизането, нито на оставането (в ЕС), нужен ни е лидер за бъдещето\". \r\n\r\n Разликите между всички кандидати отразяват разединението в Консервативната партия по въпроса. Това означава, че три години след като Обединеното кралство гласува с 52 срещу 48 процента да напусне ЕС, остава неясно как, кога и дори дали изобщо то ще излезе от съюза, отбелязва Ройтерс. \r\n \n\t\t\t\t\t\t", "date": "2019.06.11", "title": "Надпреварата за наследник на Тереза Мей започна"}
{"url": "http://www.bnews.bg/article/261584-spetsprokuraturata_se_zaema_sas_signala_za_plakatite_s_lika_na_hitler", "text": "\n Окръжната прокуратура в Бургас отмени постановление на районната от 4 юни т. г., с което бе отказано да бъде образувано досъдебно производство за поставяне на плакати с лика на Хитлер на метри от Съдебната палата в морския град. Специализираната прокуратура ще трябва да се произнесе по скандалната проява, съобщиха от Прокуратурата. \r\n\r\n Случаят е за това, че в нощта срещу 20 април т.г. няколко лица поставиха 10 цветни плаката с лика на Адолф Хитлер и свастики. Плакатите са бяха залепени срещу сградата на Съдебната палата - входа на Апелативен съд и Апелативна прокуратура.  След подаден сигнал към МВР, полицията установи извършителите на деянието - трима мъже на възраст между 17 и 44 години, придружавани от 17-годишно момиче. Цялата преписка от дознанието и предварителната проверка бе била изпратена в Районна прокуратура Бургас с мнение за образуване на досъдебно производство срещу лицата. От районната прокуратура обаче отказаха да образуват досъдебно производство по случая като квалифицираха деянието като \"дребно хулиганство\". \r\n\r\n От Центъра за еврейско-българско сътрудничество \"Алеф\" тогава реагираха и изразиха възмущение и тревога, че с отказа да се разследва случая на практика от прокуратурата дават \"зелена светлина\" за бъдещи подобни прояви и негласно поощряват разпространителите на крайно опасната нацистка идеология. По-късно през същия ден от Апелативна прокуратура Бургас сигнализираха Окръжната за извършване на незабавна служебна проверка за отказа за провеждане на наказателно производство. \r\n\r\n В днешното постановление на Окръжна прокуратура - Бургас е посочено, че със залепването на плакати с лика на Адолф Хитлер, на фона на фашистка свастика, на горепосочените дати, т.е. в навечерието на неговата рождена дата, срещу сградата на Съдебната палата, т.е. мястото, където се правораздава, са засегнати сериозно нормите на нравствеността и представлява брутално неуважение към обществения ред и порядки. В този смисъл Окръжна прокуратура - Бургас счита за неправилни изводите на първоинстанционната прокуратура, за липса на данни за извършено престъпление, от което следва, че постановлението трябва да бъде отменено. \r\n\r\n Предвид обстоятелството, че на публично място са поставени отличителни знаци и символи на фашистка идеология, следва да бъде преценено дали тези действия не съставляват проповядване на фашистка идеология, т.е. дали са налице данни за извършено престъпление по чл.108, ал.1 от НК. Такава преценка, съобразно разпоредбата на чл.411, ал.1, т.1 от НПК следва да се извърши от компетентната Специализирана прокуратура. \r\n\r\n Ето защо, Окръжна прокуратура - Бургас отменя постановлението на Районна прокуратура - Бургас за отказ да бъде образувано досъдебно производство и изпраща преписката на компетентната Специализирана прокуратура. \r\n \n\t\t\t\t\t\t", "date": "2019.06.11", "title": "Спецпрокуратурата се заема със сигнала за плакатите с лика на Хитлер"}
{"url": "http://www.bnews.bg/article/261591-deputati_ot_partiyata_na_valeri_simeonov_zarabotvat_dopalnitelni_dohodi_vazpolzvayki_se_ot_sluzhebnoto_si_polozhenie", "text": "\n Депутати от партията на Валери Симеонов заработват допълнителни доходи, възползвайки се от служебното си положение! Публично известен факт е, че няколко от депутатите от партията на Валери Симеонов, заработват допълнително и като телевизионни водещи в кабеларката на Симеонов.  \r\n\r\n Странното е, че същите заработват по време, за което българския данъкоплатец им заплаща. за да изпълняват задълженията си като законотворци. Особено напорист в това начинание е депутата Валентин Касабов, който често е засичан по време на пленарно заседание да обикаля Народното събрание с микрофон в ръка, за да подготвя предаване в кабеларката на Симеонов. Възмутени граждани се чудят как е възможно така безцеремонно да се нарушава закона? Хората недоумяват и как така КПКОНПИ не се е намесила досега и да извърши проверка за нарушаване на чл.62 от ЗПКОНПИ, който забранява на депутати да извършват реклама на търговски дружества. \r\n\r\n Според гражданите Касабов непрекъснато нарушавал закона, с което демонстрирал чувство за безнаказаност, а нарушенията му лесно могат да се докажат чрез проверка на предаването му, в което Народното събрание се използва за телевизионен декор. Освен това Касабов нямал и надлежно издадена акредитация за осъществяване на журналистическа дейност в Народното събрание! \r\n\r\n Хората се питат и дали Касабов не е в положение на конфликт на интереси и несъвместимост на длъжностите, тъй като същия получава и материална облага под формата на изплатени хонорари от телевизията на Симеонов? Не на последно място се поставя и въпросът извършва ли се въобще някакъв контрол в българското Народно събрание от страна на неговия председател Цвета Караянчева? \r\n  \r\n \n\t\t\t\t\t\t", "date": "2019.06.11", "title": "Депутати от партията на Валери Симеонов заработват допълнителни доходи, възползвайки се от служебното си положение!"}
{"url": "http://www.bnews.bg/article/261581-rusnak_prebori_mechka_slad_kato_y_othapa_ezika", "text": "\n Руснак, който бил изненадващо нападнат от мечка, успял да я пребори, като й отхапал езика, пише сайтът РИА Новости. \r\n\r\n Инцидентът станал на 2 юни, когато 29-годишният Николай Игрит тръгнал с приятели да събира еленови рога в природния резерват \"Хутински\" в Република Тува. Мъжете се разпръснали из гората, когато Игрит бил нападнат от мечка. Николай започнал да вика, за да изплаши животното, но то тръгнало да го хапе по лицето. По време на схватката мъжът успял да отхапе езика на мечката, тя се изплашила от ненадейното нападение и избягала. \r\n\r\n Пострадалият бил откаран в болницата в Кизил с наранявания по главата, ръцете, лицето и корема. След инцидента на него и на приятелите им били съставени актове за палене на огньове на неразрешени места. \r\n\r\n   \r\n \n\t\t\t\t\t\t", "date": "2019.06.11", "title": "Руснак пребори мечка, слад като й отхапа езика"}
{"url": "http://www.bnews.bg/article/261590-samodelna_bomba_vzrivi_avtomivka_v_sofiya", "text": "\n Самоделно взривно устройство е избухнало в автомивка в столичния кв. \"Надежда\", съобщиха от пресцентъра на МВР. \r\n\r\n Сигналът за експлозията е получен около 1.30 часа. Няма пострадали, нанесени са материални щети във вътрешността на сградата. На място веднага е пристигнал екип от експерти. Извършен е първоначален оглед, а днес се е състоял и втори оглед на място. \r\n\r\n Назначена е експертиза за установяване вида на устройството. Предприети са оперативно-издирвателни действия за установяване на извършителя на престъплението. \r\n\r\n По случая е образувано досъдебно производство и работата по него продължава под надзора на прокуратурата. \r\n \n\t\t\t\t\t\t", "date": "2019.06.11", "title": "Самоделна бомба взриви автомивка в София"}
{"url": "http://www.bnews.bg/article/261587-roma_naznachi_portugalskiya_zoro_za_trenyor", "text": "\n Португалецът Пауло Фонсека е новият треньор на Рома, съобщиха от клуба. \r\n\r\n 46-годишният специалист подписа за следващите два сезона, а в договорът му има опция за продължаване с още една година. \r\n\r\n Той заменя на поста Клаудио Раниери, под чието ръководство столичани завършиха на шесто място в калчото и пропуснаха възможността да се класират в Шампионската лига. \r\n\r\n Напускането на Раниери бе ясно още при идването му в хода на сезона, тъй като назначаването му бе временно. \r\n\r\n Преди украинците Фонсека води общо шест отбора в Португалия, като спечели Купата на страната през 2016-а с Брага. \r\n\r\n Той стана и популярен с появата си като едноименния филмов герой Зоро при една пресконференция след победа над Манчестър Сити в шампионска лига. \r\n \n\t\t\t\t\t\t", "date": "2019.06.11", "title": "Рома назначи \"португалския Зоро\" за треньор"}
{"url": "http://www.bnews.bg/article/261580-sobstvenikat_na_kuchetata_ubili_dimitar_gi_nasaskval_sreshtu_hora", "text": "\n Близките на 39-годишния Димитър от софийското село Владо Тричков, който бе разкъсан от пет кучета \"Кане Корсо\" в четвъртък, все още крият от майка му какво се е случило с него, съобщи Нова телевизия. \r\n\r\n \"Засега пазят тайна от нея. Докога - не знам. Не й казаха къде и какво се е случило със сина й, защото тя го чакаше да се прибере\", разказва Василка Стоилова. \r\n\r\n Съседи на 41-годишния собственик на кучетата-убийци Йордан Карагьозов, който днес бе оставен за постоянно в ареста от Районния съд в Своге, пък твърдят, че той редовно насъсквал домашните си любимци срещу хора и животни. Те описват мъжа като конфликтна личност. \r\n\r\n Карагьозов живял с майка си в блок в столичния жк \"Връбница\". Преди няколко месеца, след поредица от скандали със съседите и собствената си майка, Казагьозов си наел квартира. Живеел сам. \r\n\r\n \"Срещу майка ми един път насъска кучето си. През нощта пък вика и крещи в апартамента\", казва Борил Йотов. \r\n\r\n Внучката на един от съседите на Карагьозов във вилната зона на село Владо Тричков - София Ганевска пък каза пред bTV, че дядо й многократно е подавал жалби, но без резултат. \r\n\r\n \"Тези кучета не за първи път нападат. Тук имаше някаква жена - не знам приятелка на Карагьозов или каква, но те й бяха откъснали три пръста. Притекоха й се на помощ съседи, а той покри случая\", допълни младата жена. \r\n\r\n В съдебната зала 41-годишният Йордан заяви само, че съжалява за случилото се. Петте му кучета \"Кане Корсо\" пък са в приют на \"Екоравновесие\". От прокуратурата заявиха, че тяхната съдба ще стане ясна, когато бъдат готови експертизите по делото. Оттам не изключиха животните да бъдат умъртвени. \r\n\r\n   \r\n \n\t\t\t\t\t\t", "date": "2019.06.11", "title": "Собственикът на кучетата, убили Димитър, ги насъсквал срещу хора"}
{"url": "http://www.bnews.bg/article/261585-ruskata_politsiya_razkri_krazhba_na_diamanti_za_3_miliona_dolara", "text": "\n Жена беше арестувана за кражба на 500 диаманта с общо тегло над 2 хиляди карата. \r\n\r\n Наглото престъпление е разкрито от полицията в Русия, а жената е била служител на най-големия производител на необработени диаманти в света. \r\n\r\n Стойността на откраднатите скъпоценни камъни е  около 3 милиона долара. А у жената били открити още 2 и половина милиона долара в брой. \r\n\r\n Служителката на Алроса имала двама мъже помагачи, като единият отговарял за продажбата на откраднатата стока. От руската компания не казват по какъв начин жената изнасяла скъпоценните камъни. \r\n \n\t\t\t\t\t\t", "date": "2019.06.11", "title": "Руската полиция разкри кражба на диаманти за 3 милиона долара"}
{"url": "http://www.bnews.bg/article/261577-biha_ni_kato_tapani_nasred_sofiya_kosovo_se_okaza_prekaleno_golyama_hapka_za_balgariya_na_vasil_levski", "text": "\n България загуби домакинството си на Косово с 2:3 в евроквалификациите за първенството през 2020-а година след зрелищен мач с много тъжни изводи за нас. \r\n\r\n Гостите изглеждаха като световна сила на терена и доминираха в почти всичките 90 минути, въпреки че стигнаха до успеха едва в продължението на срещата. \r\n\r\n България допусна гол през първата част, успя да нарави пълен обрат, но в последствие стана жертва на такъв след устрем на съперника, който изглеждаше страховит през второто полувреме. \r\n\r\n Хората на Бернар Шалан можеха да вкара 4-5 попадения през втората част, но в повечето случаи късметът ни се усмихваше и затова бяхме близо до точката. Тя и без това не ни вършеше кой знае каква работа. \r\n\r\n Оставаме с два пункта след четири мача в Група \"А\" на предпоследното четвърто място, докато Косово вече е трети с пет точки. Поражението е второ в два мача за Красимир Балъков като национален селекционер и дойде след общо четири промени в състава спрямо мача с Чехия (1:2). \r\n\r\n Мачът бе изпълнен с напрежение на терена, но такова имаше и на трибуните макар ниската посещаемост (5-6 хиляди души общо). Фен на \"лъвовете\" и такъв на гостите се сбиха в ложите, но за щасите бързата намеса на полицията предотврати по-грозни сцени. \r\n\r\n Грозно бе и това, което се случваше пред вратата на Николай Михайлов - купища удари, каквито почти нямаше на другата врата. Вкарахме две попадения, но немощта ни в защита донесе заслужената победа за съперника. Той бе по-мотивиран и можещ, както бе и в първият мач в Прищина (1:1). \r\n\r\n За националния ни отбор предстои притеснително гостуване на лидера в групата в Англия на 10 септември. \r\n\r\n Косово владееше повече топката в началните минути подобно на първия сблъсък между двата отбора, но България създаде опасност. \r\n\r\n Десподов получи след пробив на Галин Иванов и стреля силно, но вратарят на гостите се справи. На другата врата Антон Недялков направи две важни намеси при пробиви на съперникови играчи. \r\n\r\n В 17-та минута Косово поведе след центриране на Мергим Войвода отдясно Страхил Попов се намеси твърде лековато и топката стигна до Милот Рашица, който нямаше проблем да открие резултата. \r\n\r\n Косово продължи да е по-техничният и активен отбор на терена и стоеше все едно това е домакинът. Последваха няколко прострелни центрирания, които за наше щастие на намериха целта, а в 37-та минута удар на Бирсент Целина бе спасен от Николай Михайлов. \r\n\r\n България заигра много по-добре в края на полувремето и в 43-та минута това даде резултат. Ивелин Попов вкара страхотен гол след пробив през центъра на терена. Фантастичен удар. \r\n\r\n Косово отвърна моментално с удар на Целина по земя, който мина опасно близо до дясната греда на Михайлов. Имахме късмет. \r\n\r\n Втората част започна с двуостри атаки, които завършваха с лошо последно докосване. В 55-та минута обаче направихме обрата пълен. Кристиян Димитров, който влезе като резерва на полувремето, вкара след центриране от корнер и се реабилитира за грешката си в мача с Чехия. \r\n\r\n В 64-та минута обаче Косово изравни. Муричи се разписа след центриране отляво и лошо излизане на николай Михайлов, който не прецени летежа на топката. \r\n\r\n Четири минути по-късно изтръпнахме отново. След центриране от фаул Муричи вкара отново с глава, но за щастие този път правилно бе отсъдена засада. Тънка, но я имаше. \r\n\r\n 10 минути преди края Косово получи ново статично положение, но този път последвалият удар бе спасен от Михайлов. Нашите в тези минути трудно получаваха контрола върху топката. \r\n\r\n В края на мача имахме голям късмет. Косоварите нападаха устремено и стреляха удар след удар. При два на Рашица топката мина отново адски близо до гредите. \r\n\r\n В 92-та минута логичното се случи. Косоварите реализираха след нов удар с глава, този път на резервата Рашани. \r\n\r\n В другия мач от тази група Чехия очаквано взе домакинството си на Черна Гора - 3:0. \r\n\r\n   \r\n \n\t\t\t\t\t\t", "date": "2019.06.11", "title": "Биха ни като тъпани насред София! Косово се оказа прекалено голяма хапка за България на \"Васил Левски\"!"}
{"url": "http://www.bnews.bg/article/261579-8_leva_za_chadar_v_ravda_s_lev_po_malko_e_v_primorsko", "text": "\n 8 лева ще е цената на наем за чадър на плажа в Равда - Национален детски детски комплекс, толкова ще е цената и за  шезлонг. Това е записано в заповедта, с която туристическият министър Николина Ангелкова определя за наемател на този плаж фирмата \"Ей Си Джи Трейд\", която е спечелила наддаването, съобщава \"24 часа\". Миналата година сянката плажа в градчето беше 7 лева. \r\n\r\n С друга заповед за наемател на централния плаж в Приморско е определена фирмата \"Соф проект Инженеринг\" ЕООД, която ще отдава под наем чадъри и шезлонги по 7 лв. Цената беше толкова и миналото лято. Наемателят на плажа е бил единствен кандидат. \r\n\r\n   \r\n \n\t\t\t\t\t\t", "date": "2019.06.11", "title": "8 лева за чадър в Равда, с лев по-малко e в Приморско"}
{"url": "http://www.bnews.bg/article/261578-helikopter_se_razbi_na_pokriva_na_54_etazhna_sgrada_v_manhatan_video", "text": "\n Хеликоптер се разби върху покрива на сграда на Седмо авеню в Манхатън, съобщи в Туитър нюйоркската пожарна служба. В машината е бил само пилотът, който е загинал. \r\n\r\n Катастрофата е станала малко преди 14,00 ч. (18,00 ч. по Гринуич) в мъгла и дъжд. От полицията допълниха, че не се касае за терористичен акт. \r\n\r\n Десетки автомобили за аварийна и спешна помощ, пожарни и полицейски коли, се струпаха в оживения район на Седмо авеню между 51-ва и 52-ра улица, на няколко пресечки от Таймс Скуеър. \r\n\r\n Губернаторът на щата Андрю Куомо, който пристигна на местопроизшествието веднага след катастрофата, заяви пред репортери, че изглежда хеликоптерът е опитал аварийно кацане на покрива и че никой вътре в сградата не е пострадал. Пожарът, избухнал вследствие на катастрофата, бързо е бил овладян, добави Куомо. \r\n\r\n Президентът Доналд Тръмп е информиран и продължава да следи ситуацията, обявиха пък от Белия дом. \r\n\r\n \r\n \r\n \r\n\r\n   \r\n \n\t\t\t\t\t\t", "date": "2019.06.11", "title": "Хеликоптер се разби на покрива на 54-етажна сграда в Манхатън (ВИДЕО)"}
