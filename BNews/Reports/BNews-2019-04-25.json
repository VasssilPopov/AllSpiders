{"url": "http://www.bnews.bg/article/260118-koshmarnata_statistika_na_yunayted_pri_ole", "text": "\n Меденият месец на Оле Гунар Солскяр в Манчестър Юнайтед приключи преди седмици и вече е заменен от тъмни облаци, които надвиснаха над треньора и играчите му. \r\n\r\n Загубата от Манчестър Сити с 0:2 не е чак толкова неочаквана, но затвърждава ттенденцията, която подсказва колко слаб отбор в момента са \"червените дяволи\". \r\n\r\n Статистиката от последните седмици доведе до няколко антирекорда, каквито не бяха достигани дори по времето на Дейвид Мойс, Луис Ван Гаал, а и Жозе Моуриньо. \r\n\r\n Манчестър Юнайтед забрави как се вкарват голове. Тимът не е отбелязвал в последните 4 часа и 40 минути игра. За последно това се случи в мача срещу Уест Хям на 13 април. Тогава головете паднаха от дузпа, което означава, че от игра \"червените дяволи\" не са вкарвали от 8 часа и 47 минути. \r\n\r\n На другия край на игрището ситуацията не е по-добра. Защитата не може да опази вратата си суха в последните 12 мача. За последно това се случи преди 48 години. \r\n\r\n След поемането на отбора статистиката на Солскяр е кошмарна. Едва две победи в последните седем мача означават най-лошия актив за постоянен треньор на Юнайтед изобщо. 28% победи е по-нисък дори от този на Джак Робсън, който е бил на 29,5% между 1914-а и 1921-а. \r\n\r\n Юнайтед допусна седем загуби в последните девет мача - за последно такава серия се е случвала през 1962-а. Последните седем загуби, преди тези, бяха инкасирани в диапазон от 39 срещи. \r\n \n\t\t\t\t\t\t", "date": "2019.04.25", "title": "Кошмарната статистика на Юнайтед при Оле"}
{"url": "http://www.bnews.bg/article/260120-makron_nyama_da_otstapi_pred_zhaltite_zhiletki_prodalzhava_s_reformite", "text": "\n Френският президент Еманюел Макрон заяви, че започнатите след избирането му реформи трябва да продължат въпреки кризата, провокирана от демонстрациите на \"жълтите жилетки\", предаде Франс прес. \r\n\r\n Изявлението му бе направено на пресконференция, на която държавният глава на Франция изложи предложенията си, формирани след националния дебат, започнал след антиправителствените протест. Обръщението му към французите по тези въпроси бе планирано за миналата седмица, но бе отложено заради пожара в парижката катедрала \"Нотр Дам\". \r\n\r\n Според Макрон реформите на правителството отговарят на стремежите на френския народ. \r\n\r\n \"Мисля, че текущите и бъдещите реформи в нашата страна не трябва да бъдат спирани, тъй като те в много голяма степен отговарят на стремежите на нашите съграждани. Предприетите мерки през тези първи две години в много отношения бяха справедливи\", въпреки че вероятно невинаги бяха \"достатъчно бързи, радикални и хуманни\", отбеляза френският президент. \r\n\r\n Протестите на \"жълтите жилетки\" продължават от месеци, като демонстрантите настояват правителството да промени икономическата си политика. \r\n \n\t\t\t\t\t\t", "date": "2019.04.25", "title": "Макрон няма да отстъпи пред \"жълтите жилетки\", продължава с реформите"}
{"url": "http://www.bnews.bg/article/260111-putin_severna_koreya_da_poluchi_garantsii_za_zapazvane_na_neyniya_suverenitet", "text": "\n Срещата между ръководителите на Русия и Северна Корея Владимир Путин и Ким Чен-ун във Владивосток днес приключи, предадоха осведомителните агенции и БТА. \r\n\r\n Официалната част, включваща преговори в тесен и разширен състав, продължи около три часа и половина. Срещата на четири очи продължи около два часа при предвидени 50 минути. \r\n\r\n След срещата на четири очи Путин каза, че е обменил с Ким мнения за това какво трябва да бъде направено за подобряване на ситуацията на Корейския полуостров. Ким каза, че с Путин са обсъждали начини за мирно уреждане на кризата в района. \r\n\r\n Севернокорейският лидер изрази надежда, че конструктивният и полезен диалог с Путин ще продължи. Руският президент каза, че с Ким са обсъждали и историята на двустранните отношения и перспективите за развитие на двустранните връзки. \r\n\r\n Многостранните преговори за ядрената програма на Северна Корея ще бъдат възобновени, когато се стигне до въпроса за международните гаранции за суверенитета на Пхенян, но засега това не е крайно належащо, заяви Путин след срещата с Ким. \r\n\r\n Руският президент съобщи, че ще уведоми китайския и американския си колега за резултатите от своите преговори със севернокорейския лидер. \r\n\r\n \"Тук няма никакви никакви тайни, позицията на Русия винаги е била открита, няма никакви заговори\", подчерта Путин. По думите му интересите на Москва и Вашингтон относно денуклеаризацията на Корейския полуостров съвпадат. \r\n\r\n Путин изрази мнение, че КНДР и САЩ трябва да решават наличните въпроси чрез преговори, но отбеляза, че не знае на какво са готови страните. Отказът на Северна Корея от ядрени разработки изисква на страната да бъда дадени гаранции за запазване на нейния суверенитет, заяви руският президент, цитиран от ТАСС. \r\n\r\n Путин каза пред репортери след срещата, че освен въпроса за денуклеаризацията на Корейския полуостров, е обсъдил с Ким и санкциите, както и позицията на САЩ, предаде Ройтерс. \r\n\r\n \"Ние, аз и моите колеги, сме доволни от резултата от преговорите\", заяви той. \r\n\r\n \r\n\r\n На последвалия прием, състоял се в кампуса на Далекоизточния федерален университет, руският президент подчерта, че мирното решаване на ядрения и другите проблеми на Корейския полуостров \"няма и не може да има\" алтернатива. Той декларира готовността на Русия да съдейства за намаляване на напрежението на полуострова и за укрепване на сигурността в цяла Североизточна Азия. \r\n\r\n Ким Чен-ун заяви, че е имал с Путин \"откровена и и съдържателна обмяна на мнения\" по проблемите на региона и в двустранните отношения. Той подари на домакина си корейски меч, олицетворяващ по думите му \"силата и душата на народа\". Путин поясни, че по руски обичай трябва да заплати за оръжието и даде на госта монета. \r\n\r\n Гостите на приема получиха като сувенир паметен медал от срещата на Путин с Ким с изображението на двамата лидери. \r\n\r\n Когато след приема Ким потегляше със своя \"Мерцедес\", той отвори прозореца и дълго маха с ръка за довиждане, а Путин също му помаха, предаде ТАСС. \r\n\r\n Асошиейтед прес цитира думи на Ким в началото на банкета, че приятелството между Северна Корея и Русия \"е укрепвало, преодолявайки всички трудности и препятствия, предложени му от историята\", и че неговото непрестанно развитие \"служи не само на взаимните интереси, а е необходимо за гарантирането на сигурността и стабилността в региона\". \r\n\r\n Ройтерс отбелязва, че втората сесия от преговорите с участието на целите делегации е приключила без изявления от двете страни. Последната среща на Путин с ръководител на КНДР датира от 2002 г., когато той се среща с Ким Чен-ир - покойния баща и предшественик на Ким Чен-ун. \r\n\r\n \r\n\r\n След преговорите, в чест на гостуващата севернокорейска делегация бе даден тържествен прием, чието меню включваше борш, пелмени, салата от раци, треска в сос, говеждо месо с патладжани, а за десерт ще има шоколадова торта. Преложени бяха руски вина - шардоне и мерло. Домакините предвидиха и постно меню за желаещите. \r\n\r\n \r\n\r\n Вниманието на мнозина наблюдатели във Владивосток бе привлечено от шумното дишане на Ким Чен-ун, отбелязва Асошиейтед прес. Южнокорейски медии изказаха предположения за лошо здравословно състояние на Ким, който е страстен пушач и освен това е с наднормено тегло. \r\n\r\n По време на първата си среща с президента на Южна Корея Мун Дже-ин, през април миналата година, Ким видимо бе останал без дъх, когато се разписваше в книгата за гости след кратка разходка, припомня АП. \r\n\r\n \r\n\r\n В разговорите в разширен състав участваха от руска страна руският външен министър Сергей Лавров, вицепремиерът Юрий Трутнев, говорителят на Кремъл Дмитрий Песков, съветникът на Путин по международните въпроси Юрий Ушаков, министърът на транспорта Евгений Дитрих, министърът за развитието на Далечния изток и Арктика Александър Козлов, заместник-министърът на енергетиката Анатолий Яновски и генералният директор на Руските държавни железници Олег Белозьоров. От севернокорейска страна в разговорите участваха външният министър Й Йон-хо и заместник-външният министър Цой Сон-хи. \r\n \n\t\t\t\t\t\t", "date": "2019.04.25", "title": "Путин: Северна Корея да получи гаранции за запазване на нейния суверенитет"}
{"url": "http://www.bnews.bg/article/260115-premierat_za_kragovoto_vav_varna_ako_ne_e_krag_a_e_elipsa_nyama_da_mogat_da_karat_li", "text": "\n Премиерът Бойко Борисов призова варненските шофьори и мотористи да не тестват с висока скорост новия бул. \"Левски\" веднага след отварянето му, а да карат разумно. Откриването на пътното съоръжение днес е съобразено с големия поток туристи от Румъния, който се очаква да дойде във Варна заради Великден. Официалното откриване на отсечката ще бъде след издаване на Акт 16. Към момента новото съоръжение е с акт 15, съобщи \"Варна утре\". \r\n\r\n По думите на Борисов преди 2 години трасето на сегашния път е било шубраци и струпан боклук, като от нищото буквално е построен нов булевард. Премиерът каза още, че ако е било толкова лесно изграждането на новия бул. \"Левски\", то това е щяло да стане още по времето на БСП. Според него, няма нищо притеснително във формата и наклона на кръстовището между булевардите \"Васил Левски\" и \"Цар освободител\", което стана обект на критики. \r\n\r\n \"Тази елипса, която виждат варненци, ако не е кръг, а е елипса, няма да могат да карат. 4 см има разлика в денивелацията, защото проектантите така го бяха направили\", заяви премиерът при инспекцията на кръговото кръстовище на новоизградения булевард. \"Ние го правим за варненци и гостите. Знам какво виждах преди година и половина. Просто исках да видя тази \"елипса\", има 4 м денивелация. Ако е било лесно - щяха да го построят и комунистите\", заяви Борисов. Така говореха и за Белокопитово, че ще се объркат хората, но никой не го е направил до сега, гледаш си табелите и си караш, допълни той. \r\n\r\n \"Трябва да се помисли за последния светофар - още едно кръгово да се направи\", допълни той. \r\n\r\n За изграждането на новото трасе от ул. \"Подвис\" до ул. \"Девня\" правителството отпусна 80,5 млн. лв. До момента са изградени пътни възли с кръгови кръстовища на две нива при пресичане трасето на бул. \"В .Левски\" с бул. \"Владислав Варненчик\", \"Сливница\" и \"Цар Освободител\", както и велотрасета по локалните платна на булеварда. В обхвата на новата част са изпълнени и две локални обслужващи платна, 12 рампи за вливане и отливане в и от булеварда, 4 надлеза за пешеходци. Втората част на бул. \"Левски\" - от ул. \"Подвис\" до бул. \"Осми приморски полк\" е ремонтирана по проект с финансиране по ОПРР, на стойност 6.5 млн. лв. След завършването на булеварда в морската столица ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите. \r\n\r\n \"Сега сме предложили втория мост на \"Аспарухово\" за публично частно партньорство\", каза Борисов. Той обяви още, че е поканил Виктор Орбан във Варна във връзка с честванията за Владислав Ягело. \r\n\r\n Той уточни, че през 2022 година 2/3 от магистрала \"Хемус\" ще бъде завършена, а парите за нейното построяване са осигурени. На откриването на новия булевард във Варна присъства и Митрополит Йоан, който благодари на министър-председателя за отпуснатите средства за храмовете. \r\n\r\n Акт 16 ще бъде издаден след окончателното полагане на маркировката и приключване на най-дребните довършителни работи. Едва тогава ще подпиша документите\", съобщи за Дарик кметът на Варна Иван Портних. \r\n\r\n   \r\n \n\t\t\t\t\t\t", "date": "2019.04.25", "title": "Премиерът за кръговото във Варна: Ако не е кръг, а е елипса, няма да могат да карат ли?"}
{"url": "http://www.bnews.bg/article/260116-borisov_naredi_rabotata_po_strategiyata_na_deteto_da_bade_spryana", "text": "\n По разпореждане на министър-председателя Бойко Борисов работата по проекта на Националната стратегия за детето (2019-2030 г.) е спряна поради породилите се негативни реакции на част от обществото, съобщиха от Министерството на труда и социалната политика. \r\n\r\n Решението на премиера бе взето, след като недоволни граждани излязоха на протест. Те обявиха, че новият документ е плод на тоталитарно мислене и предвижда \"пълна власт\" от страна на държавата над живота на всяко дете и неговото семейство. Те се опасяват, че съществува риск и в България социалните служби да изземат функциите на родителите, както и да се улесни отнемането на деца и преместването им в приемни семейства. \r\n\r\n Противниците на стратегията заявиха още, че стратегията е изготвена в нарушение на основни конституционни и човешки права, записани в Европейската конвенция за правата на човека и основните свободи. \r\n\r\n \"Целта на документа никога не е била да отнема децата от техните семейства и да противопоставя интересите на децата и техните родители. Въпреки това Министерството на труда и социалната политика отчита реакциите на обществото и породилите се страхове в резултат на спекулативни интерпретации на заложените в проекта на стратегията мерки. Държавата няма да решава вместо родителите или да изземва правата им. Подкрепата и грижите за детето и родителите са свързани. Най-добрата среда за детето е неговото семейство. За всички нас е важно да имаме общо разбиране за развитието на следващите поколения българи\", контрират пък от социалното ведомство. \r\n \n\t\t\t\t\t\t", "date": "2019.04.25", "title": "Борисов нареди работата по Стратегията на детето да бъде спряна"}
{"url": "http://www.bnews.bg/article/260119-barekov_i_bayraktarov_v_delnitsi_oshte_ot_parviya_si_den_v_ep_dzhambazki_izbra_da_bade_predstavitel_ne_na_bednite_balgari_a_na_upravlyavashtoto_statukvo_toy_se_darzha_pet_godini_kato_chlen_na_gerb_i_na_grupata_na_enp_makar_che_beshe_konservator", "text": "\n Днес в предаването \"Делници\" с водещ Николай Колев по телевизия \"Евроком\" гости бяха лидерът на \"Презареди България\" Николай Бареков и журналистът Димитър Байрактаров. \r\n\r\n Запитан каква е заплатата на евродепутатите и защо хора като Ангел Джамбазки станаха милионери в Европейския парламент, Бареков припомни, че през 2014 години той и колегата му Джамбазки дадоха обещание, че ще даряват част от своята заплата за нуждаещи се. \r\n\r\n \"Аз спазих своето обещание и сега, когато излезе декларацията пред КПКОНПИ и Сметната палата ще стане ясно, че излизам от ЕП без нито един спестен лев. Освен основната заплата, която е 7 000 евро, депутатите взимат и по 300 евро режийни на ден.\", уточни Бареков. \r\n\r\n Той припомни, че много български политици, по- конкретно Красимир Каракачанов обеща да направи пенсиите по 300 лева, а всъщност съратникът му Ангел Джамбазки освен заплатата си, получава по 300 евро дневно, без ден трудов стаж извън Европарламента.  \r\n\r\n \"Как да накараме хората да гласуват на тези избори, като те гласуват за хора, които правят политически гурбетчии?\", запита Бареков. \r\n\r\n Гостът в студиото заяви, че няма да се кандидатира за втори мандат, но по молба на водача на листата на \"Движение Презареди България\"- Димитър Байрактаров, името Николай Бареков ще бъде позиционирано на второ място. Той ще фигурира там като подкрепа и като човек, който познава работата на Европейския парламент отвътре. \r\n\r\n \"Битката за повечето кандидати за евродепутати е за високите заплати. Мандатът на Николай Бареков бе съпътстван с дипломатически мисии и обикаляне на света, включително и по най- бедните му кътчета като Хаити, Гамбия, Тимор Лесте.\", сподели Димитър Байрактаров. \r\n\r\n БиНюз припомня, че Бареков бе канен многократно в страни, в които няма български посланик. Там той представяше презентации на България и запознаваше местните инвеститори с държавата ни. \r\n\r\n Във връзка с \"Апартаментгейт\", Бареков върна лентата към 2014 година, когато беше подложен на щателна проверка от Прокуратурата заради неговата къща в полите на Витоша. \r\n\r\n \"Бях проверен до девето коляно, провериха мен, бившата ми съпруга, настоящата ми половинка и двете ми деца за шест години назад, провериха и имота ми, оказа се единствено, че имам 52,34 лева неплатен такса сметка”, обясни подробно той. \r\n\r\n Според Бареков, а както стана ясно и според премиера Борисов, би следвало Красимир Каракачанов да подаде оставката си незабавно след скандала със закупеното на безценица от него жилище!  \r\n\r\n \"Още от първия си ден в ЕП, Джамбазки е избрал да бъде представител не на своя народ, а на управляващото статукво. Той се държа пет години като член на ГЕРБ и на групата на ЕНП, макар че беше консерватор. Аз бях единственият евродепутат от общо 17, който повдигаше въпроса за бедността на българина и за корупцията в България.\", категоричен бе лидерът на \"Презареди България\". \r\n\r\n Бареков заяви, че в Европарламента, трябва да изпратим интелигентен човек като Байрактаров, който се е доказал като педантичен парламентарист, който чете и пише закони и върши своята работа съвестно! Абсурд е безработни режисьори Бай Ганьовци като Андрей Слабаков, които с гордост заявяват, че ще пушат, където си искат и ще бутат гета, да представляват България в Европа! \r\n\r\n Запитан как трябва да се процедира, за да се направи по- ефективно присъствието на Европа в живота на българите, Бареков отговори, че това, за което Димитър Байрактаров ще се бори в следващите 5 години е пакета \"Мобилност\".  \r\n\r\n Това е първопроходецът, който гарантира на периферията на Европа две неща: европейско заплащане и европейски условия на труд. Това е пакет, който е със силата на регламент, уточни Бареков. \r\n\r\n \"Мобилност\" гарантира на всеки български шофьор, че ще прекарва почивката си в хотел, като бял пълноправен човек и ще има възможността да вижда семейството си на всеки три седмици и вместо 20 часа зад волана, ще работи 8 часа. С тази си позиция, Николай Бареков доказа, че не се е продал, както своят колега Ангел Джамбазки. \r\n\r\n По повод замяната на лева с еврото в България, гостите заявиха, че са противници поради простата причина, че според техните думи, България ще умре, ако попадне в \"първата писта\". Ако сега влезем в еврозоната, ще фалираме, стоките от първа необходимост ще поскъпнат двойно, а доходите ще останат същите.  \r\n\r\n Стана ясно, че \"Движение Презареди България\" ще се яви на изборите за новия Европейски парламент с бюлетина номер 26. \r\n\r\n Основните искания в програмата на \"Презареди България\" са: \r\n\r\n   \r\n\r\n   \r\n\r\n   \r\n\r\n   \r\n \n\t\t\t\t\t\t", "date": "2019.04.25", "title": "Бареков и Байрактаров в \"Делници\": Още от първия си ден в ЕП, Джамбазки избра да бъде представител не на бедните българи, а на управляващото статукво! Той се държа пет години като член на ГЕРБ и на групата на ЕНП, макар че беше консерватор! "}
{"url": "http://www.bnews.bg/article/260117-masovo_izmirane_na_bebeta_imperatorski_pingvini_v_antarktida", "text": "\n Почти всички бебета императорски пингвини в една от най-големите колонии от вида са мъртви вследствие на топенето на хабитата им през последните три години, сочат резултатите от изследване, цитирани от Франс прес. \r\n\r\n Колонията императорски пингвини в залива Хали в морето Уедъл досега бе втората най-голяма в света. Тя включваше до 25 000 двойки, които всяка година идваха тук, за да се размножат. \r\n\r\n Спътникови снимки, изследвани от учени от Британския антарктически институт, обаче показаха, че през особено топлата 2016 г. ледът, върху който императорските пингвини отглеждат малките си, се е стопил. Това e причинило смъртта на почти всички пингвичета, бебета на въпросните 25 000 двойки. \r\n\r\n Феноменът е наблюдаван също през 2017 и 2018 г. В резултат въпросната колония почти е изчезнала. \r\n\r\n \"Изследвахме популацията на тази и други колонии в района през последните 10 години, като използвахме спътникови снимки с висока резолюция. Снимките ясно показват катастрофален колапс в размножаването на този обект през последните три години\", заяви Питър Фретуел от института. \r\n\r\n Учените отбелязват, че е налице увеличаване на популацията на съседна колония. Това навежда на мисълта, че много птици от залива Хали са мигрирали на по-сигурно място. \r\n\r\n \"Невъзможно е да се твърди, че топенето на леда в залива Хали несъмнено е свързано с климатичното затопляне. Но провалът в размножаването на този обект е безпрецедентен\", поясни Фил Тратън от екипа. \r\n \n\t\t\t\t\t\t", "date": "2019.04.25", "title": "Масово измиране на бебета императорски пингвини в Антарктида"}
{"url": "http://www.bnews.bg/article/260112-uvelichavat_sotsialnata_pensiya_za_starost_s_5_7", "text": "\n Правителството публикува проект на постановление, с което от 1 юли социалната пенсия за старост ще се повиши с 5,7 процента и ще стане 132,74 месечно. Промяната се прави, тъй като със същия процент ще се актуализират размерите на всички пенсии, отпуснати до 31 декември 2018 година. \r\n\r\n В Закона за бюджета на ДОО за тази година е предвидено, че минималната пенсия за стаж и възраст ще бъде увеличена от 207,60 лв. на 219,43 лв. от 1 юли, т.е. също с 5,7 на сто. В проекта се подчертава, че за прилагане на справедлив подход при актуализиране на доходите на всички пенсионери се предлага размерът на социалната пенсия за старост да се повиши със същия процент от същата дата. \r\n\r\n В резултат от предложената промяна ще се повишат и размерите на редица пенсии, които не са свързани с трудова дейност, например пенсията за военна и гражданска инвалидност, социалната пенсия за инвалидност и персоналната пенсия, както и на нормативно установените добавки към пенсиите, които се определят като процент от социалната пенсия за старост. Такива са добавката за чужда помощ, добавката за увеличаване на пенсиите на инвалидите от Отечествената война и добавката от Закона за ветераните от войните. \r\n \n\t\t\t\t\t\t", "date": "2019.04.25", "title": "Увеличават социалната пенсия за старост с 5.7% "}
{"url": "http://www.bnews.bg/article/260122-katastrofa_blokira_izhoda_na_sofiya_kam_pernik", "text": "\n Катастрофа между няколко автомобила блокира движението на изхода на София към Перник. \r\n\r\n Инцидентът е станал около 17 часа в района на \"Черния кос\". Към момента от МВР няма официална информация за пострадали, но на място са изпратени екипи на полицията и Спешна помощ. \r\n\r\n От \"Спешна помощ\" съобщиха пред Dir.bg, че един гръцки гражданин е пострадал и е откаран в лечебно заведение за оказване на медицинска помощ. \r\n\r\n Заради инцидента движението е блокирано, като са се образували огромни задръствания и в двете посоки. \r\n\r\n От вътрешното ведомство съобщиха, че трафикът на изходите на столицата вече е сериозен. \r\n\r\n Най-интензивно е движението по автомагистралите „Тракия“, „Хемус“ и „Струма“, както и по главните пътища от републиканската пътна мрежа. Във връзка с въведените ограничения поради извършването на ремонтни дейности водачите могат да използват и алтернативни маршрути. \r\n\r\n На АМ „Тракия“ в посока Бургас алтернативният маршрут е Подбалканският път I-6, а на АМ „Хемус“ в посока Монтана и Видин - прохода „Петрохан“ и Искърското дефиле. \r\n\r\n Екипи на \"Пътна полиция\" регулират движението в участък от магистралата \"Тракия\", където към 18.30 ч., на около 200 м след тунела Траянови врата - посока Пловдив, лек автомобил е катастрофирал, като от изпреварващата лента се е ударил в мантинелата, съобщиха от МВР. Шофьорът не е пострадал, няма засегнати други автомобили. \r\n\r\n От Главна дирекция \"Пътна полиция\" са предприети мерки за разполагане на допълнителни полицейски екипи по най-натоварените трасета и изходите на големите градове, които следят за безопасността на движението и недопускане на автомобилни колони в участъците с въведена временна организация на движението поради ремонтни дейности и при необходимост регулират трафика. \r\n\r\n Служителите на Пътна полиция приоритетно осъществяват контрол над водачите с рисково поведение, следят за неправилно изпреварване, неправилни маневри, отнемане на предимство, шофиране без необходимата дистанция или създават опасност за останалите участници в движението. Засилен ще е контролът и по отношение спазването на скоростните режими, управлението на МПС след употреба на алкохол и от неправоспособни водачи. \r\n\r\n От ГДНП отново напомнят санкцията за движение в аварийната лента - при първо нарушение тя е в размер на 1000 лева и 3 месеца лишаване от правоуправление спрямо водача. \r\n \n\t\t\t\t\t\t", "date": "2019.04.25", "title": "Катастрофа блокира изхода на София към Перник"}
{"url": "http://www.bnews.bg/article/260121-globiha_sas_7500_evro_dvoyka_za_oralen_seks_pred_patnitsi_vav_vlak", "text": "\n Мъж и жена бяха глобени 7500 евро за секс посред бял ден във влак, пътуващ към центъра на Берлин, съобщи ДПА, цитирана от БТА. \r\n\r\n Инцидентът е станал преди една година, но развръзката става ясна сега. \r\n\r\n Провинилите се са правили орален секс пред пътниците, сред които и деца. Когато присъстващ се възмутил, се стигнало до сбиване, заради което един човек дръпнал аварийната спирачка. \r\n\r\n Мъжът и жената, съответно на 39 и 37 години, са арестувани на място. Нейната глоба е 3900 евро, а неговата - 3600 евро. \r\n\r\n Съдебното решение за глобите е произнесено на 10-и април. \r\n \n\t\t\t\t\t\t", "date": "2019.04.25", "title": "Глобиха със 7500 евро двойка за орален секс пред пътници във влак"}
{"url": "http://www.bnews.bg/article/260107-v_meksiko_zabranyavat_studenata_bira", "text": "\n Забрана за продажба на студена бира може да бъде въведена в мексиканската столица по инициатива на партията \"Движение за национално възраждане\" (МОРЕНА), предаде ТАСС. \r\n\r\n Мярката цели да бъде променен действащият закон и да бъдат намалени случаите на пиянство на обществени места. \r\n\r\n По мнение на представители на партия МОРЕНА понастоящем в столицата, която е дом на над 22 милиона души, все повече мексиканци употребяват студена бира още на мястото на закупуването ѝ, въпреки съществуващите ограничения. Предлага се в новия закон да бъде забранена продажбата на пиво в охладено състояние, а то да съответства на околната температура. \r\n\r\n Тогава интересът към бирата като разхладителна напитка ще спадне, както и консумацията й на място, считат вносителите. Шансовете за одобрение на новата наредба са големи, тъй като представителите на МОРЕНА са мнозинство в законодателното събрание на столицата. \r\n\r\n Годишната консумацията на бира на глава от населението в Мексико е 65 литра. По износ на пиво страната се нарежда на едно от първите места в света, припомня агенцията. \r\n \n\t\t\t\t\t\t", "date": "2019.04.25", "title": "В Мексико забраняват студената бира"}
{"url": "http://www.bnews.bg/article/260108-hubchev_napuska_natsionalniya_otbor_ot_1_may_i_tragva_kam_levski", "text": "\n Петър Хубчев напуска националния отбор на България от 1 май, като почти сигурна следваща дестинация за треньора е Левски. \r\n\r\n Информации по темата бяха публикувани из медиите в последния месец, но от клуба, както и от Българския футболен съюз, тогава се надпреварваха да отричат. Сега обаче връщане назад по темата няма. \r\n\r\n \"Една спекулативна теза заживя свой собствен живот в медиите. Не го намирам за нормално\", каза на 29 март на пресконференция Павел Колев, изпълнителният директор на Левски. И отхвърли всякаква възможност тази теза да се окаже реална. \r\n\r\n Оказва се обаче, че Хубчев вече е подал молба за разтрогване на договора с БФС като селекционер от 1 май. Това означава, че той няма да води България във важните европейски квалификации срещу Чехия и Косово (7 и 10 юни). \r\n\r\n Фаворит за негов наследник е Красимир Балъков, който сега води Етър. \r\n\r\n 55-годишният треньор на националния изкара на поста две години и половина, като видимо подобри представянията и дисциплината на отбора. Не успя да класира България на Мондиал 2018, което едва ли е сензация - нямаме достигнат голям форум вече 15 г. \r\n\r\n Хубчев ще е треньор на Левски от новия сезон, като най-вероятно ще се наложи клубът да поеме обезщетението, което се полага на БФС за прекратения договор от страна на селекционера. То е в размер на три месечни заплати, като по същия начин си тръгна Ивайло Петев през есента на 2017-а, за да го наследи точно Хубчев. \r\n\r\n Балансът на селекционера за периода му начело на България в официални мачове е шест победи, пет ремита и четири поражения. Най-добрите моменти бяха победите над Холандия (2:0) и Швеция (3:2), а най-тъмните - вероятно последните два двубоя (1:1 с Косово и 1:1 с Черна гора у дома). \r\n \n\t\t\t\t\t\t", "date": "2019.04.25", "title": "Хубчев напуска националния отбор от 1 май и тръгва към Левски"}
{"url": "http://www.bnews.bg/article/260105-skandalat_s_apartamentite_stigna_do_faynenshal_tayms_imidzhat_na_gerb_v_evropa_shte_postrada", "text": "\n Скандалът с евтините или непълно декларирани жилища на властта в България удря по ГЕРБ, като може да доведе до загуба на евроизборите, а освен това има риск и да провали опитите на премиера Бойко Борисов да убеди ЕС да прекрати мониторинга над съдебната система и борбата с организираната престъпност и корупцията. Това пише в материал на \"Файненшъл таймс\" по повод Апартаментгейт. \r\n\r\n В публикацията се изтъква, че обществото е било \"шокирано\" от броя на политиците от ГЕРБ, замесени в скандала, както и от лукса на жилищата им. Изброени са оставките на правосъдния министър Цецка Цачева, зам.-председателя на ГЕРБ Цветан Цветанов и двамата зам.-министри, които \"отричат да се извършили нещо нередно\". Посочена е и ситуацията с шефа на комисията \"Антикорупция\" Пламен Георгиев, посъветван от премиера да излезе в дълъг отпуск по време на проверката на терасата му, предаде bTV. \r\n\r\n Не е пропусната и ролята в скандала на компанията \"Артекс\", в чиито луксозни жилищни сгради в елитни столични квартали живеят част от замесените и които междувременно се оказаха принудени да спрат предизвикалия спорове проекти \"Златен век\". \r\n\r\n \"Имиджът на ГЕРБ в Европа ще пострада, въпреки че вероятно правителството ще преживее тази криза. Този скандал няма лесно да бъде забравен - той докосва всеки българин. Хората могат да сравнят финансовите възможности директно с тези на лидерите, като така виждат колко огромна е пропастта\", коментира пред \"Файненшъл Таймс\" д-р Моис Файон от Центъра за изследване на демокрацията. \r\n \n\t\t\t\t\t\t", "date": "2019.04.25", "title": "Скандалът с апартаментите стигна до \"Файненшъл таймс\"! Имиджът на ГЕРБ в Европа ще пострада!"}
{"url": "http://www.bnews.bg/article/260110-otide_si_avtorat_na_detsa_zabraveni_ot_boga_mark_medof", "text": "\n Драматургът, сценарист и театрален и филмов режисьор Марк Медоф е починал на 79-годишна възраст, предаде Асошиейтед прес, цитирана от БТА. \r\n\r\n Новината за кончината е съобщена от дъщеря му Джесика Бънчман. По думите й баща й е починал в хоспис в Лас Крусес, заобиколен от семейството си. \r\n\r\n Марк Медоф е автор на над 30 постановки и сценарист, режисьор или продуцент на 19 филма. Най-известното му произведение е \"Деца, забравени от Бога\". Театралната постановка е отличена с награди \"Тони\" и \"Лорънс Оливие\". \r\n\r\n Едноименната екранна адаптация с Марли Матлин и Уилям Хърт е номинирана за \"Оскар\". За ролята си във филма Матлин печели най-престижната кино награда. \r\n \n\t\t\t\t\t\t", "date": "2019.04.25", "title": "Отиде си авторът на \"Деца, забравени от Бога\" Марк Медоф"}
{"url": "http://www.bnews.bg/article/260097-desislava_ivancheva_ochakva_prisada_i_na_vtora_instantsiya", "text": "\n \"На втора инстанция, за съжаление, почти сигурно ще бъдем осъдени.\" Това заяви, че очаква бившият кмет на столичния район \"Младост\" Десислава Иванчева преди началото на днешното съдебно заседание в Софийския районен съд (СРС). От Сливен тя беше докарана, за да се яви като свидетел по дело за катастрофа, при която е била ударена нейната служебна кола на 30 март 2018 г. \r\n\r\n Припомняме, бившият кмет на \"Младост\" Десислава Иванчева беше осъдена на 20 години затвор, Биляна Петрова - на 15 години затвор, и Петко Дюлгеров - на 12 години затвор. \r\n\r\n По думите й на втора инстанция в Апелативния специализиран наказателен съд се знае, че е Георги Ушев и \"14 съдии, които бяха против нас още по време на досъдебното производство и които направиха гавра с нас и с нашите права\". \r\n\r\n На въпрос дали знае, че вчера от прокуратурата са обжалвали нейното наказание, с което настояват да бъде призната за виновна не само за искане, но и за получаване на подкуп, Иванчева отбеляза, че съдът ще реши, но според нея това е наглост на прокуратурата, тъй като дори нямат и доказателства. \r\n\r\n   \r\n \n\t\t\t\t\t\t", "date": "2019.04.25", "title": "Десислава Иванчева очаква присъда и на втора инстанция\r\n\r\n"}
{"url": "http://www.bnews.bg/article/260103-naglost_mestan_kam_mediite_shte_vi_ostavya_da_doizgradite_obraza_na_zlodeya", "text": "\n Няма да правя коментар. Има къде да говоря. Ще ви оставя да доизградите образа на злодея. Говоря събирателно за медиите. Това лаконично заяви Лютви Местан пред репортер на \"Трафик Нюз\" в столичния КАТ.  \r\n\r\n От прокуратурата пък съобщиха, че лидерът на ДОСТ е платил паричната гаранция от 10 000 лева, която Окръжната прокуратура в Кърджали му наложи.  \r\n\r\n Политикът е обвинен в причиняване на смърт по непредпазливост на 6-месечно бебе при тежка катастрофа, която стана на 14 април на международния път за ГКПП \"Маказа\". Мярката за неотклонение беше отменена веднъж от Окръжния съд в Кърджали, защото прокуратурата не беше събрала данни за имущественото състояние на Местан. Веднага след съдебното определение прокуратурата пак наложи на политика мярка за неотклонение \"парична гаранция\" от 10 000 лева. \r\n\r\n Лидерът на ДОСТ отново обжалва, но съдът не уважи молбата му и го задължи да внесе парите до края на днешния ден, ако иска да остане на свобода.  \r\n\r\n Вчера говорителят на главния прокурор Румяна Арнаудова пък съобщи, че Местан има 15 глоби за превишена скорост от 2013 г. досега. Проверка на прокуратурата показала, че на политика са издавани наказателно постановление, акт и 13 електронни фиша. За всеки от тях е плащал глоби от 100 до 300 лв., уточни Арнаудова. \r\n \n\t\t\t\t\t\t", "date": "2019.04.25", "title": "НАГЛОСТ! Местан към медиите: Ще ви оставя да доизградите образа на злодея!"}
{"url": "http://www.bnews.bg/article/260098-tsatsrov_lichno_se_zae_s_mestan_i_ubitoto_ot_nego_6_mesechno_bebe", "text": "\n Главният прокурор Сотир Цацаров взе на специален надзор разследването срещу Лютви Местан и възложи на прокурори от ВКП да оказват засилена методическа помощ на прокурорите от Окръжна прокуратура Кърджали. \r\n\r\n При главния прокурор са постъпили молби от пострадалите родители на починалото дете за осъществяване на постоянен надзор върху разследването. \r\n\r\n Цацаров разпореди на прокурори от Върховна касационна прокуратура да оказват засилена методическа помощ на наблюдаващите прокурори от Окръжна прокуратура – Кърджали като прецени, че досъдебното производство се отличава с фактическа и правна сложност и е със засилен обществен интерес, тъй като обвиняемият Местан е публична личност, лидер на политическа партия. Взети са под внимание и отправените молби за това от родителите на пострадалото дете. \r\n\r\n По делото предстои да бъдат извършени множество процесуално следствени действия и да бъде привлечен по- голям експертен и аналитичен ресурс. Това налага оказването на организационна помощ и цялостна подкрепа на наблюдаващите прокурори от ОП – Кърджали. \r\n\r\n Припомняме, че лидерът на ДОСТ Лютви Местан е обвиняем за причиняването на катастрофа, при която загина 6-месечно бебе. \r\n\r\n Местан беше арестуван, а след това му беше определена гаранция от 10 000 лв., която падна отново в кърджалийския съд, като тогава мотивът беше, че размерът на сумата не е оправдан от прокурорите с ясни данни за имотното състояние на политика. По-късно това беше прецизирано и гаранцията беше наложена. Местан я обжалва, но получи отговор от прокуратурата, че трябва да я заплати. \r\n \n\t\t\t\t\t\t", "date": "2019.04.25", "title": "Цацров лично се зае с Местан и убитото от него 6-месечно бебе"}
{"url": "http://www.bnews.bg/article/260099-ne_e_za_vyarvane_dzhip_leti_s_266_km_ch_po_magistrala_trakiya_kameri_zasyakoha_rekorda", "text": "\n Камери засякоха автомобил, движещ се с рекордните 266 км/ч! Сценарият като на филм се разиграва на автомагистрала „Тракия”, където ограничението е 140 км/ч. Нарушителят е засечен зад волана на скъп автомобил - джип \"Порше Кайен\". \r\n\r\n „При тази превишена в пъти максимална скорост е предвидена глоба, която е в размер на 1350 лева”, обясни Мирослав Стоянов, говорител на полицията в Пазарджик. \r\n\r\n Само няколко дни по-късно пътните патрули засичат нов нарушител в района на Пазарджик. \r\n \n\t\t\t\t\t\t", "date": "2019.04.25", "title": "НЕ Е ЗА ВЯРВАНЕ: Джип лети с 266 км/ч по магистрала \"Тракия\" - камери засякоха рекорда"}
{"url": "http://www.bnews.bg/article/260100-bivshiyat_na_lyubovnitsata_na_bashar_rahal_toy_razbi_semeystvoto_ni", "text": "\n „Не желая да коментирам каквото и да е било. Не ме занимавайте с глупости“, сподели от своя страна Башар Рахал. \r\nЧе той отдавна живее с моделката не е тайна от февруари насам. Райна бе негова асистентка от вече спряното предаване „Лотария България“. През февруари тя готви за „Черешката на тортата“ в кухнята на Рахал. Райна не остави никакво съмнение, че е стопанката там. Красавицата също така обяви, че най-после е намерила мъжа на живота си, който готви по-вкусно от нея. \r\n\r\n Прочети повече  . \r\n \n\t\t\t\t\t\t", "date": "2019.04.25", "title": "Бившият на любовницата на Башар Рахал: Той разби семейството ни!"}
{"url": "http://www.bnews.bg/article/260094-kamion_se_zapali_na_magistrala_trakiya", "text": "\n Пожар в ремарке на ТИР предизвика задръстване на магистрала \"Тракия\", около 31-я километър в посока Пловдив, съобщиха от пожарната. Инцидентът е станал около 6.00 ч. \r\n  \r\nОгънят е предизвикал големи щети по камиона, който превозвал храни и напитки. Няма информация за пострадали. Инцидентът предизвика голямо задръстване, което продължава и в момента. \r\n\r\n Шофьорите да се движат с повишено внимание поради задимяване в района, призоваха от Агенция \"Пътна инфраструктура\". Трафикът в посока Пловдив се осъществява в една лента. \r\n \n\t\t\t\t\t\t", "date": "2019.04.25", "title": "Камион се запали на магистрала „Тракия“"}
{"url": "http://www.bnews.bg/article/260102-skandalno_balgarin_podal_falshiviya_signal_za_bomba_v_nebostargach_v_madrid", "text": "\n Българин подал фалшивия сигнал за бомба в небостъргач в Мадрид, съобщават местни медии. \r\n\r\n Те посочват, че испанската полиция издирва криминално проявен български гражданин, за когото се предполага, че се е обадил в посолството на Австралия, помещаващо се в сградата, за да предупреди за бомбената заплаха. Целта на фалшивия сигнал била да се всее паника. \r\n\r\n Припомняме, инцидентът стана на 16 април. Около 12.00 часа местно време служителите от 57-етажният небостъргач бяха евакуирани по спешност, а два часа по-късно се разбра, че става въпрос за \"безвкусна шега\". \r\n\r\n Заради фалшивата тревога центърът на испанската столица беше блокиран в продължение на часове и вдигна на крак цялата полиция в града. \r\n \n\t\t\t\t\t\t", "date": "2019.04.25", "title": "СКАНДАЛНО! Българин подал фалшивия сигнал за бомба в небостъргач в Мадрид"}
{"url": "http://www.bnews.bg/article/260109-medvedev_i_nishikori_s_lesni_pobedi_rusnakat_ochakva_grisho", "text": "\n Двама от фаворитите на турнира в Барселона - Данил Медведев и Кей Нишикори, безпроблемно стигнаха до четвъртфиналите. \r\n\r\n Руснакът Медведев постигна лесен успех над американеца Макензи Макдоналд с 6:3, 6:2 за час и 19 минути. \r\n\r\n На четвъртфиналите той очаква победителя от мача между Григор Димитров и Николас Джари. \r\n\r\n Световният №14 Медведев стартира трудно и допусна пробив в първия гейм, но успя да изравни, а впоследствие и да обърне сета. \r\n\r\n Единствените му колебания дойдоха в петия гейм, когато Макдоналд имаше три брейкбола, но руснакът се справи. \r\n\r\n Вторият сет започна с мигновен пробив за Медведев, който сякаш го успокои, че мачът е приключил. \r\n\r\n Добрият старт му изигра лоша шега и Макдоналд веднага изравни. Това само амбицира Медведев, който загуби само един гейм до края и разби противника си с 6:2. \r\n\r\n В другия ранен мач от програмата, двукратният шампион в Барселона - Кей Нишикори, се справи с младата канадска сензация Оже-Алиасим. \r\n\r\n Японецът победи с 6:1, 6:3 и очаква някой измежду Роберто Карбеяс Баеня и Кристиан Гарин. \r\n \n\t\t\t\t\t\t", "date": "2019.04.25", "title": "Медведев и Нишикори с лесни победи, руснакът очаква Гришо"}
{"url": "http://www.bnews.bg/article/260092-v_shri_lanka_sa_predprieti_vsichki_vazmozhni_merki_za_bezopasnostta_na_turistite", "text": "\n Органът за развитие на туризма в Шри Ланка заяви, че след атаките в страната са предприети „всички възможни мерки“, за да се гарантира безопасността на туристите, съобщи РИА Новости. \r\n\r\n На Великден, в Шри Ланка при серия от експлозии загинаха повече от 350 души. Първите шест взрива бяха насочени срещу три храма и три хотела в страната, седмият в западната част на острова, а осмият беше в жилищен комплекс в покрайнините на Коломбо. \r\n  \r\nОтговорност за поредицата от експлозии пое терористичната група \"Ислямска държава\", която обаче не предоставя никакви доказателства за участието си в атаките. \"Органът за развитие на туризма в Шри Ланка би искал да увери света, че страната е отворена за бизнес и че са предприети всички възможни мерки за защита и гарантиране на безопасността на туристите\", се казва в съобщение в социалната мрежа Facebook. \r\n  \r\nВ изявлението се отбелязва, че след експлозиите в страната са започнали работа специално обучени екипи за реагиране, които подпомагат туристите в болници, хотели и на летището. В допълнение, горещите линии са отворени за туристи и близки на чужденците, засегнати от скорошни трагични събития. \r\n \n\t\t\t\t\t\t", "date": "2019.04.25", "title": "В Шри Ланка са предприети всички възможни мерки за безопасността на туристите"}
{"url": "http://www.bnews.bg/article/260114-borisov_ochakva_vmro_da_ottegli_karakachanov_ot_vitsepremierskiya_post", "text": "\n \"Аз отговарям само за ГЕРБ. От ГЕРБ всички до един подадоха отвсякъде оставки.\" Така министър-председателят Бойко Борисов отговори на въпрос ще поиска ли оставката на вицепремиера и министър на отбраната Красимир Каракачанов, след като позицията му е всички замесени в скандала с евтините апартаменти, придобивани от хора във властта (\"Апартаментгейт\") да подадат оставки. \r\n\r\n Публикация в \"Биволъ\" разкри, че през 2017 г. вицепремиерът и съпругата му са купили апартамент във \"Възраждане\" с площ 210 кв. м. и цена 264 хил. лева, т.е. по 640 евро на кв. метър. Каракачанов описал това в декларацията си пред антикорупционната комисия (КПКОНПИ), но не споменал за тераси с площ 117 км. метра. С тях цената за квадрат вече слиза до малко над 400 евро - значително по-ниска от пазарните цени в района. \r\n\r\n Въпреки напомнянето, че Борисов е премиер, а Каракачанов - негов подчинен, министър-председателят отново отклони въпроса за оставката: \"Идете при него. Той е и председател на ВМРО, сега участва в европейските избори и аз оценка на моите колеги не давам, от другите партии. Имам отношение и много ясно го изразих – всички от ГЕРБ, заемащи депутатски, министерски, зам.-министерски постове на деня напуснаха.\" \r\n\r\n Премиерът не вижда основание и за оставка на министъра на туризма Николина Ангелкова - която също попадна в скандала благодарение на обвинения от бившия вицепремиер с ресор \"Туризъм\" Валери Симеонов за купен евтино апартамент в \"Овча купел\".  \r\n\r\n \"До този момент в нищо не са я уличили - отговори Борисов. - Тя дойде и ми обясни, донесе ми всички документи, ние не гоним ей така, урбулешката, защото така трябва.\" \r\n \n\t\t\t\t\t\t", "date": "2019.04.25", "title": "Борисов очаква ВМРО да оттегли Каракачанов от вицепремиерския пост!"}
{"url": "http://www.bnews.bg/article/260101-bomba_karakachanov_harchi_hilyadi_evra_za_razkrasyavane_vav_vienska_klinika", "text": "\n \r\nПреди няколко дена в разгара на скандала с луксозния апартамент Красимир Каракачанов обяви, че се намира в чужбина по лични дела. Наши читатели ни информираха, че вицепремиерът \r\nи лидер на ВМРО е бил забелязан да излиза от една от най-котираните клиники във Виена за разкрасяване. \r\n\r\n Явно Каракачанов, след като се сдоби с луксозен тризонет, е решил да премахне трите тераси от корема си. Известно е, Каракачанов отдавна е известен сред обществото с прозвището \"Шкембе войводата\" и това буквално го влудявало. \r\n\r\n Интересно дали обаче Каракачанов ще декларира разходите по разкрасяването си и дали неговото протеже Ангел Джамбазки ще обясни на избирателите как се печелят пари за такива процедури? \r\n  \r\n \n\t\t\t\t\t\t", "date": "2019.04.25", "title": "Бомба! Каракачанов харчи хиляди евра за разкрасяване във виенска клиника!"}
{"url": "http://www.bnews.bg/article/260091-slanchevo_i_toplo_vreme_ni_ochakva_dnes", "text": "\n Днес ще бъде предимно слънчево. След обяд над планините ще се развива купеста облачност и на отделни места ще превали. Ще духа слаб вятър, предимно от югоизток. Максимални температури между 21° и 26°, по-ниски ще останат по Черноморието 14°-17°, в София около 23°. \r\n\r\n Това съобщават от НИМХ. \r\n\r\n Над планините ще е предимно слънчево, след обяд с купеста, в отделни райони и купесто-дъждовна облачност, от която ще превали, възможно е и да прегърми. Вятърът ще е слаб до умерен от юг-югозапад. По-топло, с максимална температура на височина 1200 метра около 17°, на 2000 метра - около 10°. \r\n\r\n Над Черноморието ще бъде слънчево. Ще духа слаб до умерен югоизточен вятър. Максималните температури ще са между 14° и 17°. Температурата на морската вода е 11-13°. Вълнението на морето ще е 1-2 бала. \r\n \n\t\t\t\t\t\t", "date": "2019.04.25", "title": "Слънчево и топло време ни очаква днес "}
{"url": "http://www.bnews.bg/article/260106-shefat_na_svetovniya_futbol_izkaza_saboleznovaniya_na_balgariya_za_krasi_bezinski", "text": "\n Президентът на ФИФА Джани Инфантино изпрати съболезнователен адрес до БФС по повод кончината на Красимир Безински. \r\n\r\n Бившият бранител на ЦСКА и националния отбор на България си отиде преди 4 дни на 57 години. \r\n\r\n : \r\n\r\n \"Уважаеми г-н президент, \r\n\r\n Бих желал да изразя искрените си и сърдечни съболезнования по повод смъртта на Красимир Безински. Думите в този тежък момент са прекалено слаби, за да изразят тъгата, която изпитваме от тази загуба. \r\n\r\n По време на състезателната си кариера Красимир Безински натрупа над 20 мача за България в периода 1980 - 1993 г. На клубно ниво ще бъде запомнен с дългогодишните си изяви за ЦСКА, с който спечели пет шампионски титли, шест Купи на България и три Купи на Съветската армия. \r\n\r\n Той завинаги ще остане в сърцата на запалянковците като част от едно от най-славните поколения на ЦСКА, а поведението му на терена и извън него няма да бъде забравено. \r\n\r\n От името на международното футболно семейство бих желал да изкажа дълбоки съболезнования към Българския футболен съюз и към близките, приятелите и роднините на Красимир. Всички вие сте в нашите мисли. \r\n\r\n Надявам се думите ми да ви помогнат в този истински труден момент.\" \r\n \n\t\t\t\t\t\t", "date": "2019.04.25", "title": "Шефът на световния футбол изказа съболезнования на България за Краси Безински"}
{"url": "http://www.bnews.bg/article/260082-lili_ivanova_sadi_stefan_ilchev_vizhte_zashto", "text": "\n Лили Иванова смята да съди певеца Стефан Илчев, разкриха пред „Галерия“ източници, близки до примата. Естрадната легенда била обидена, че без нейно разрешение Илчев изпълнявал златните й хитове по задимените пиано барове, в които е канен. \r\n\r\n Пред свои колеги Лили споделила, че вече се е свързала с адвоката си, тъй като никога и по никакъв повод не е давала съгласие Илчев да изпълнява хитовете й и да взима пари за това. \r\n\r\n Всъщност, истината е, че по закон единствено композиторите на песни имат право да забранят тяхното изпълнение. Дали Иванова ще се свърже с тях и ще повече война срещу Стефан, предстои да разберем. \r\n\r\n Разбира се, причината за напрежението далеч не се крие в няколко изпълнени песни. Запознати от музикалните среди напомнят, че двамата отдавна не мелят сол. В интервю преди няколко години Илчев самонадеяно заяви, че ако не е той да пее старите й хитове, хората отдавна щели да ги забравят. \r\n\r\n Нещо повече – Митко Щерев лично му подарил „Хризантеми“, която Лили има забрана да изпълнява. Илчев има изрично разрешение да изпълнява и „Детелини“, чиито автор е Асен Гаргов. За останалите песни обаче Стефан не е получавал зелена светлина, твърдят близки до Лили, и именно за тях се е хванала примата. \r\n\r\n Стефан неведнъж е подчертавал как фенове са го хвалели, че пее много по-добре от примата. \r\n\r\n Коментарите му са подразнили егото на Иванова, макар певицата до момента да запазва мълчание в публичното пространство. \r\n\r\n Илчев в действителност е известен като „мъжката Лили Иванова“. В шоусредите обаче не одобряват високото му самочувствие и смятат, че е безочливо да се смята за по-добър от нея. С участието си в „Като две капки вода“ Стефан се утвърди като гениален имитатор. Той е сред любимците на публиката и има реални шансове да спечели шоуто. \r\n \n\t\t\t\t\t\t", "date": "2019.04.25", "title": "Лили Иванова СЪДИ Стефан Илчев? Вижте защо!"}
{"url": "http://www.bnews.bg/article/260093-aktyorat_dzhoni_dep_shte_se_zheni_za_20_godishna_tantsyorka_ot_rusiya", "text": "\n Американският актьор Джони Деп иска да се ожени за 20-годишната танцьорка от Санкт Петербург Полина Глен, пише \"Дейли мейл\". \r\n\r\n Вестникът отбелязва, че момичето живее в Лос Анджелис от две години. Двамата се запознали миналата година на вечерно парти. Тя в момента живее в негово имение, а Деп настоява всичките му гости да подписват споразумение за дискретност, твърди източник, близък до актьора. \r\n\r\n Двойката планирала скоро да си каже „да“, след което смятат да отидат в Русия, за да се запознаят със семейството на момичето. \r\n\r\n Джони Деп беше женен за американска актриса Амбър Хърд. Скандалът около развода им гръмна през май 2016 г., когато актрисата обвини съпруга си в физическо и психологическо насилие. Съдът му забранил да се доближава до нея, а в отговор актьорът обвини Хърд, че се опитва да спечели от развода. \r\n  \r\nПрез януари 2017 г. съдът в Лос Анджелис реши да разтрогне брака им. Хърд обяви, че ще дари цялата сума, дължима й след развода (7 млн. долара) на няколко благотворителни организации, посветени на подкрепата на жените, жертви на домашно насилие, както и на болни деца. \r\n \n\t\t\t\t\t\t", "date": "2019.04.25", "title": "Актьорът Джони Деп ще се жени за 20-годишна танцьорка от Русия"}
{"url": "http://www.bnews.bg/article/260095-negramoten_slabakov_shtyal_da_pishe_zakoni_v_bryuksel", "text": "\n Безработният режисьорът Андрей Слабаков, който е кандидат за европейски депутат от листата на ВМРО, каза пред БНТ, че се кандидатира за европейски депутат, за да напише в Брюксел закон срещу гетата. Слабаков обаче се оказа крайно неграмотен, тъй като Европейският парламент не приема закони. \r\n\r\n \"Предложиха ми да вляза в листата и влязох. От много години се познавам с Краси Каракачанов, макар да не съм член на ВМРО\", каза Слабаков. Той искал да отиде в Брюксел, защото в България не се решавало нищо. \"Парламентът ни има само декоративни функции. Той само ратифицира това, което ни кажат от Брюскел, както едно време ни казваше СССР от Москва.\", продължи с клишетата режисьорът. \r\n\r\n Той заяви, че иска да напише в ЕП закон срещу неграмотните и малограмотните.  \r\n\r\n Слабаков изрази личното си мнение, че не разбира деленето на леви и десни в Европейския парламент. За него там можело да има сама едно семейство и това е България. Той щял да работи за това. \"Ако нещо е против България, всички български евродепутати трябва да са обединени\", категоричен е Слабаков. \r\n\r\n Режисьорът призна, че е бил канен и от други политически формации. Ако не влезел в Европарламента, щял да продължи да се занимава с политика или с нещо. Щял да е с тези, които мислят в неговата посока. Ако това е ВМРО, щял да е с тях. \r\n\r\n Режисьорът не изключи да е кандидат и на местните избори през есента. \r\n\r\n   \r\n \n\t\t\t\t\t\t", "date": "2019.04.25", "title": "НЕГРАМОТЕН! Слабаков щял да пише закони в Брюксел! "}
{"url": "http://www.bnews.bg/article/260087-kiev_moskva_premina_chervenata_liniya", "text": "\n Украинският президент Петро Порошенко обвини вчера Москва, че е преминала \"червена линия\", като е подписала указ за облекчаване на процедурата за получаване на руско гражданство в Източна Украйна, предаде ДПА. \r\n\r\n \"Факт е, че Кремъл подготвя следващия етап на агресия срещу нашата страна: анексирането на украинския регион Донбас или създаването на руски анклав в Украйна\", каза той. \r\n\r\n Порошенко, който загуби втория тур на президентските избори в Украйна в неделя, призова международната общност да предотврати \"най-лошия сценарий\" и да затегне санкциите срещу Русия. \r\n\r\n Екипът на новоизбрания президент Володимир Зеленски - комик, който никога не е заемал политически пост - също разкритикува хода на Кремъл. \r\n\r\n \"Това действие е още едно очевидно потвърждение за международната общност за истинската роля на Русия като държава агресор\", заяви екипът му. \r\n\r\n \"Украйна разчита на подкрепата на международната общност и на усилването на дипломатическия натиск и санкциите срещу Русия\", се казва още в изявлението. \r\n\r\n Кремъл съобщи вчера, че президентът Владимир Путин е подписал указ, който прави по-лесно за хората, живеещи в сепаратистките региони на Източна Украйна, да получат руски паспорти. \r\n\r\n Жителите с постоянно пребиваване в \"отделни окръзи\" в Донецка и Луганска област могат да станат руски граждани чрез \"опростен процес\", според Кремъл. \r\n\r\n \r\n\r\n Решението за предоставяне на жителите на Донбас на гражданство на Руската федерация по опростен ред има чисто хуманитарен характер, защото ситуацията, в която те се оказаха, не бива да бъде търпяна, заяви руският президент Владимир Путин пред руски депутати, предаде ТАСС. \r\n\r\n \"Нямаме никакво желание да създаваме проблеми на новата украинска власт, но да се търпи ситуация, при която хора, живеещи на територията на тези Донецка и Луганска република, лишени напълно от всякакви граждански права, това вече преминава границата от гледна точка на правата на човека. Те не могат да се придвижват нормално, не могат да удовлетворяват най-елементарните си потребности и да се ползват от елементарните си права. Това е въпрос от чисто хуманитарен характер\", каза руският президент. \r\n \n\t\t\t\t\t\t", "date": "2019.04.25", "title": "Киев: Москва премина \"червената линия\""}
{"url": "http://www.bnews.bg/article/260088-priklyuchi_sreshtata_na_chetiri_ochi_mezhdu_putin_i_kim", "text": "\n Приключи срещата на четири очи между Путин и Ким, съобщиха световни агенции. \r\n\r\n Разговорите се проведоха в кампуса на Далекоизточния федерален университет, намиращ се на остров Руски в пределите на община Владивосток, уточнява ТАСС. \r\n\r\n Преди началото на срещата Путин и Ким си стиснаха ръцете. \"Благодаря, че дойдохте\", каза Путин на Ким, предаде АФП. \r\n \n\t\t\t\t\t\t", "date": "2019.04.25", "title": "Приключи срещата на четири очи между Путин и Ким"}
{"url": "http://www.bnews.bg/article/260084-karlos_gon_otnovo_izleze_ot_aresta_pod_garantsiya", "text": "\n Окръжният съд в Токио взе днес решение да освободи под гаранция на бившия ръководител на френско-японското автомобилно обединение Рено-Нисан-Мицубиши (Renault-Nissan-Mitsubishi) Карлос Гон, предаде ТАСС. \r\n\r\n Гаранцията е в размер на 500 милиона йени (около 4,5 милиона долара). Това е вторият път, в който Гон бива пуснат на свобода под гаранция. \r\n\r\n Той бе арестуван на 19 ноември миналата година по подозрение в нарушаване на японското финансово законодателство. \r\n\r\n Вчера на бившия президент и генерален директор на консорциума Рено-Нисан, бяха повдигнати нови обвинения. \r\n\r\n Според новите обвинения Гон е извършил сериозна злоупотреба с доверие и е нарушил японския закон за компаниите, предаде Ройтерс. \r\n\r\n Обвиненията са свързани с плащания от филиал на японския автомобилостроител, като се твърди, че парите са отишли в частна инвестиционна компания, контролирана от Гон. \r\n\r\n След като през март той беше пуснат под гаранция на стойност 1 милиард йени (9 милиона долара), Гон беше арестуван отново в началото на април в очакване на процес срещу него. \r\n \n\t\t\t\t\t\t", "date": "2019.04.25", "title": "Карлос Гон отново излезе от ареста под гаранция"}
{"url": "http://www.bnews.bg/article/260089-makron_e_gotov_s_otgovora_si_kam_protestite_na_zhaltite_zhiletki", "text": "\n Френският президент Еманюел Макрон днес ще обяви дългоочаквания си отговор на продължаващите вече почти шест месеца улични протести. Очаква се той да изложи плановете си за реформи, които могат да се окажат решаващи за неговото политическо бъдеще, пише АФП. \r\n  \r\nПрез 2017 г. Макрон дойде на власт с надеждата, че ще бъде глътка свеж въздух за Франция. Но през последните шест месеца инерцията беше изцяло премахната след появата на антиправителственото движение \"Жълти жилетки\", което ежеседмично протестира срещу социалното неравенство. \r\n\r\n В четвъртък вечерта в 19.00 ч. българско време, Макрон ще даде пресконференция, на която ще очертае поредица от реформи, изготвени след обширни обществени дискусии в отговор на протестите. Очаква се той да обяви поредица от важни, но не революционни мерки, включително намаляване на данъците за средната класа и преоценка на малките пенсии - и двете бяха сред исканията на протестиращите \"жълти жилетки\". \r\n  \r\nМакрон най-вероятно ще направи кратко 20-минутно обръщение, в което ще очертае \"няколко подхода и посоката\" в отговор на кризата, след което ще му бъдат зададени въпроси от френски и чуждестранни журналисти. Президентът, който ще бъде заобиколен от членове на своя кабинет, знае, че трябва да \"действа много бързо, за да определи календар\" за реформите, които ще бъдат обявени, каза говорителката на правителството Сибет Ндиайе. \r\n\r\n Вместо да промени реформите, които бяха изтекли в медиите по-рано тази седмица, идеята е Макрон да ги \"обясни\". Но той вероятно ще се сблъска с трудна борба в защита на достойнствата на своя \"Голям дебат\". Проучване показва, че само една четвърт от анкетираните смятат, че социалната, икономическата и политическата ситуация се е подобрила от началото на януари. \r\n  \r\nЗа Макрон, известен с изненадата и драматичния жест, залозите са огромни. Проучванията показват, че рейтингът му на популярност остава под 30%, което е далеч от дните след встъпването му в длъжност, когато рейтингът му беше над 60%. \r\n  \r\nМакрон трябваше да обяви реформите чрез предварително записано телевизионно обръщение, което трябваше да бъде излъчено на 15 април. Само два часа по-рано катедралата Нотр-Дам пламна, принуждавайки президентството да отмени предаването. Ден по-късно целият текст на реформата се появи в медиите. \r\n \n\t\t\t\t\t\t", "date": "2019.04.25", "title": "Макрон е готов с отговора си към протестите на „жълтите жилетки“"}
{"url": "http://www.bnews.bg/article/260090-golyamoto_patuvane_za_praznitsite_zapochva", "text": "\n Засилен трафик се очаква по пътищата на страната на Велики четвъртък. Над 280 000 българи се очакват да тръгнат път. \r\nОт 16.00 до 20.00 ч. днес ще бъде ограничено движението на тежкотоварните камиони над 12 тона по автомагистралите. Целта е да се регулира трафика в проблемните места по републиканските пътища и автомагистралите, така че да се създаде максимална проходимост на пътните артерии. \r\n\r\n Ремонтни дейности се извършват по магистралите „Тракия“ и „Хемус“. Очаква се тапи на различни пътни участъци, задръствания е възможно да възникнат на входа на тунел „Витиня”. \r\n  \r\nТрадиционно засилен ще е трафикът по главен път Е-79 към границата с Гърция. Допълнителни патрули на КАТ ще следят за спазване на правилата. \r\nМВР, пожарна и гранична полиция са в готовност за предстоящите великденски празници, обяви вчера министърът на регионалното министерство Петя Аврамова. \r\n \n\t\t\t\t\t\t", "date": "2019.04.25", "title": "Голямото пътуване за празниците започва"}
{"url": "http://www.bnews.bg/article/260078-szo_detsata_pod_5_godishna_vazrast_nay_mnogo_1_chas_dnevno_pred_ekrana", "text": "\n На децата на възраст между 2 и 4 години не трябва да се позволява да остават в седнало положение повече от 1 час дневно пред електронни екрани, а на децата под 1 годинка това изобщо не трябва да се разрешава, се казва в нови препоръки на Световната здравна организация (СЗО), цитирани от Ройтерс и Асошиейтед прес, на които се позова БТА. \r\n\r\n Децата под 5-годишна възраст трябва също да са физически активни и да имат адекватен сън, за да придобият подходящи навици, свързани с дълголетие, и да се предотвратят затлъстяване и болести по-късно през живота им. \r\n\r\n Децата на възраст между 1 и 4 години трябва да прекарват най-малко 3 часа в различна физическа активност дневно, а децата под 1 годинка трябва да избягват всякакви електронни екрани. \r\n\r\n Бездействието е водещ рисков фактор за смърт и подклажда глобалното увеличаване на случаите на затлъстяване и наднормено тегло, отбелязаха от СЗО. \r\n\r\n В публикуван преди две години доклад на СЗО се казва, че броят на затлъстелите деца и тийнейджъри се е увеличил 10 пъти по света и е достигнал 120 милиона през последните 40 години. Излишното телесно тегло може да доведе до диабет, високо кръвно налягане и някои форми на рак. \r\n \n\t\t\t\t\t\t", "date": "2019.04.25", "title": "СЗО: Децата под 5-годишна възраст най-много 1 час дневно пред екрана"}
{"url": "http://www.bnews.bg/article/260079-nyama_pochivka_grigor_otnovo_na_korta_dnes_v_ranen_mach", "text": "\n Григор Димитров продължава участието си на турнира в Барселона днес със значително по-ранен мач от вчерашния. \r\n\r\n Победата му над Фернандо Вердаско бе факт около 21,30 ч в сряда вечер, а в четвъртък първата ни ракета ще е на корта още около 14 часа. \r\n\r\n Този път - в среща от третия кръг с чилиеца Николас Джари. \r\n\r\n Така между двата мача на Гришо ще минат едва около 16-17 часа... \r\n\r\n Двубоят днес е втори по програма на корта \"Мануел Орантес\", като преди него е сблъсъкът Данийл Медведев - Макензи Макдоналд (12 ч). \r\n\r\n Българинът (№43 в ранглистата) и чилиецът, който е №81 в света, не са се срещали досега. \r\n\r\n При успех Григор прекрачва в четвъртфиналите, където ще срещне именно победителя от мача преди неговия (Медведев-Макдоналд). \r\n\r\n Други интересни мачове от програмата днес: \r\n\r\n 12 ч, корт \"Рафа Надал\" \r\n\r\n Феликс Оже-Алиасим - Кей Нишикори \r\n\r\n Следван от Жауме Мунар - Доминик Тийм \r\n\r\n Следван от Рафаел Надал - Давид Ферер \r\n\r\n Следван от Ян-Ленард Щруф - Стефанос Циципас \r\n \n\t\t\t\t\t\t", "date": "2019.04.25", "title": "Няма почивка - Григор отново на корта днес в ранен мач"}
{"url": "http://www.bnews.bg/article/260080-hakeri_iztochiha_smetkata_na_momiche_v_invalidna_kolichka", "text": "\n Хакери източиха банковата сметка на жена в инвалидна количка и откраднаха 2600 лв. \r\n\r\n Преди ден Ивелина Димитрова от русенското село Тръстеник разбрала, че в едната от сметките й са останали стотинки. \r\n\r\n Жената събирала парите за лечение и рехабилитация с надеждата да проходи. Ивелина изработва гривни и така успяла да събере парите, които обаче й били откраднати. \r\n\r\n \"На 23-ти април си влязох в пощата. Видях неприятен имейл, в който пишеше, че съм достигнала лимита си и не мога повече да пазарувам. Проверих и видях 6 транзакции, които не съм направила аз. Имам и дарителска, и лична сметка. За щастие от банката ми обясниха, че парите от дарителската сметка няма как да бъдат източени\", разказа пред Нова телевизия, измамената Ивелина Димитрова. \r\n\r\n Тя каза още, че веднага е позвънила в клона на банката, който я обслужва. \"По телефона ме пренасочиха към софийски номер. От клона в София ми предложиха да блокирам картата. Аз се съгласих. Посъветваха ме да предам картата и да подам молба за оспорване на транзакциите. Пуснах и жалба до ГДБОБ, за да сигнализирам за кибератака. \r\n\r\n Според онлайн банкирането сумата е изтеглена от чужбина, като всяка транзакция е от различен адрес. \r\n\r\n Тя допълни, че от банката са й гарантирали, че ще възстановят сумата, която е изтеглена от банкирането. \r\n \n\t\t\t\t\t\t", "date": "2019.04.25", "title": "Хакери източиха сметката на момиче в инвалидна количка"}
{"url": "http://www.bnews.bg/article/260077-nova_eksploziya_raztarsi_shrilankiyski_grad", "text": "\n Експлозия разтърси шриланкийския град Пугода, на 40 километра от столицата Коломбо, предадоха Ройтерс и ТАСС. Жертви и ранени няма. \r\n\r\n Взривът е станал зад сградата на местния съд. Причините за експлозията все още се разследват. Тя обаче стана броени дни след серията от терористични атаки в Шри Ланка на Великден, в които загинаха 359 души и около 500 души бяха ранени. \r\n\r\n Тази нощ бяха арестувани още 16 души във връзка с атентатите на Великден, предаде ДПА. Така броят на задържаните нарасна на 76 от неделя досега. Конфискувани са и коли, използвани от задържаните. \r\n\r\n Сред задържаните има няколко пакистанци и един египетски гражданин, допълва Ройтерс. \r\n\r\n Служители на ФБР и на Интерпол помагат на властите на Шри Ланка в разследването на атентатите, предаде ДПА. Управлението за гражданско въздухоплаване пък наложи забрана за използване на дронове и безпилотни самолети във въздушното пространство на страната до второ нареждане. \r\n \n\t\t\t\t\t\t", "date": "2019.04.25", "title": "Нова експлозия разтърси шриланкийски град"}
{"url": "http://www.bnews.bg/article/260083-dvizhenieto_bunt_sreshtu_unishtozhenieto_slaga_kray_na_blokadite_v_london", "text": "\n Движението \"Бунт срещу унищожението\" (Extinction Rebellion) обяви, че ще сложи днес край на продължилите 11 дни блокади в Лондон, предаде Франс прес. \r\n\r\n \"Бунт срещу унищожението\" ще сложи доброволно край на блокадите на Мраморната арка и Площада на парламента\", съобщи в комюнике движението и добави, че в 17 ч. местно време в Хайд парк ще има \"церемония по закриване\" на протестните прояви. \r\n\r\n Създадената през 2018 г. в Обединеното кралство мрежа от активисти претендира за три неща: обявяване на извънредно положение заради проблемите с климата и екологията, изработване на план за действие за ограничаване до нула на нетните емисии на парникови газове до 2025 г. и създаване на гражданско събрание, което с помощта на учени да се произнася по климатичните въпроси. \r\n\r\n Демонстрантите благодариха на лондончани и се извиниха, че са им внесли \"смут в живота\", но обясниха, че го правят единствено защото е \"спешно необходимо\". \r\n\r\n Полицията арестува над 1000 активисти, от които 69 ще се явят в съд по различни обвинения, свързани с нарушаване на обществения ред. \r\n\r\n Преди няколко дни протестната група се срещна с шведската екоактивистка Грета Тунберг. \r\n\r\n \"Човечеството е на кръстопът. Ние трябва да решим по кой път искаме да поемем\", каза Тунберг по време на една от блокадите в Лондон. Шведската тийнейджърка разкритикува онези, които са на власт и които не са направили нищо, за да се борят срещу климатичната криза. \r\n \n\t\t\t\t\t\t", "date": "2019.04.25", "title": "Движението \"Бунт срещу унищожението\" слага край на блокадите в Лондон"}
{"url": "http://www.bnews.bg/article/260096-karakachanov_udari_v_zemyata_shefa_na_kpkonpi_s_nedeklarirana_terasa_ot_117_kv_m_absolyuten_rekordyor", "text": "\n Вицепремиерът Красимир Каракачанов е абсолютен шампион в развихрилата се надпревара по усвояване на тераси сред публичните фигури от политиката и управлението на държавата. Лидерът на ВМРО удря в земята шефа на КПКОНПИ Пламен Георгиев с недекларирана тераса от 117 квадратни метра. Това показва репортерска проверка на „Галерия”, след получен сигнал от строители, които са работили на обекта, находящ се на улица „Осогово” 55, през 2012 и началото на 2013 година. \r\n\r\n \"Бутнахме цяла стена, за да я вкараме към жилището. После закрихме всичко с метална конструкция и панели\", разкриват пред „Галерия” строители на обекта. \r\n\r\n По нотариален акт имотната придобивка на патриота е от 2017 година, но строителната бригада е извършвала строително-монтажни дейности на въпросния обект 4 години по-рано… Странно разминаване между документи и действия. „Каракачанов идваше почти всеки ден да следи какво става. През два-три дена се появяваше и жена му – тя е много важна адвокатка (Росица Георгиева Слабакова-Каракачанова е прокурор в Софийската апелативна прокуратура – бел.ред). По това време апартаментът му на улица „Осогово” беше пустош. Ние разбихме цялата стена от западния край на сградата, за да влезе огромната Г-образна тераса към жилището. С метална конструкция, панели и дограма я усвоихме и тя стана жилищна площ. Дойде фирма да му слага климатици и ние си тръгнахме. По време на ремонта останалите апартаменти от кооперацията бяха обитаеми”, разказва от първо лице единствено число един от строителите. Името му пазим в редакцията, но човекът не желае да излиза на светло, защото се страхува от високия пост и неограничените възможности на бившия си работодател. \r\n\r\n От сайта за разследваща журналистика „Биволъ” публикуват информация, че терасите на Каракачанов са общо 5 – две открити и три закрити. Това ясно си личи от снимките в Google Street View 3D. Според нашето разследване двете закрити тераси на второ ниво (виж снимката) са същите Г-образни пространства, за които строителят говори пред „Галерия”. Очевидно е обаче, че патриотът е усвоил и трето ниво и е превърнал мезонета в тризонет. Любопитно е дали има строителни разрешения за това от общината. По нотариален акт апартаментът от мезонетен тип се състои от първо ниво 149,25 квадратни метра и второ ниво от 61,02 кв.м и прилежащата към него тераса от 117 кв.м. Сега от снимките се вижда и трето ниво. Преди да установим това, изчислихме, че имотната придобивка е струвала на Каракачанов под 400 евро на квадратен метър. В момента по пазарни цени имотите в този централен район на столицата се продават между 1100 и 1400 евро на квадратен метър. \r\n\r\n Преди близо 20 години в сладникаво семейно интервю за столичен всекидневник войводата Каракачанов се шегуваше, че със съпругата си Ралица открай време живеят все в западните части на столицата – „Надежда”, „Люлин”, „Овча купел”, за да са по-близо до Македония. Сега обаче ясно се вижда, че лидерът на ВМРО е решил да зареже македонската кауза и сериозно е приближил пъпа на София. Дали заради преговорите със Скопие, които ЕС започна, или заради очевидната промяна в мащабите, е въпрос, на който самият Каракачанов трябва да отговори. \r\n\r\n   \r\n \n\t\t\t\t\t\t", "date": "2019.04.25", "title": "Каракачанов удари в земята шефа на КПКОНПИ с недекларирана тераса от 117 кв.м! Абсолютен рекордьор!"}
{"url": "http://www.bnews.bg/article/260104-stroitelniyat_bransh_prodalzhava_da_e_pritesnen_ot_lipsata_na_kvalifitsirani_kadri", "text": "\n Строителният бранш продължава да е притеснен от липсата на квалифицирани кадри, като особено застрашено е изпълнението на проекти от ВиК сектора по оперативна програма \"Околна среда\". Това обяви на пресконференция Благой Козарев от Камарата на строителите в България. Проблеми от години остават отчужденията, археологията, качествените проекти, сивият сектор, обжалването на обществените поръчки и критерият на най-ниска цена, заложен в търговете, обясниха специалистите. \r\n\r\n Предстои изпълнението на 190 поръчки по ОПОС за 350 строителни обекта за над 1,2 млрд. лева. Искаше ни се тези проекти поне преди година или шест месеца по-рано да се случат, но пак се получава струпването им в края на програмния период, коментира Козарев. Той отбеляза, че доста от компаниите са с намалени ресурси, имали са и престой. \r\n\r\n Козарев изтъкна, че одобрените проекти от последните няколко седмици са разработвани в продължение на три години, а само за миналата година в сектора ВиК заплатите са се покачили със 17 на сто /заплатите в другите сектори на строителството са увеличени с 15 на сто/, а цените на проектите не могат да се променят. По тази причина от Камарата предлагат съвместно с държавата да се намери механизъм за индексация на проектите. У нас заплатите са от по 800 лева,  за сравнение нашите работници вземат по 3000 - 4000 евро в Германия и Франция, в Румъния строителните работници вземат по 750 евро. \r\n\r\n Фирмите са притеснени дали ще намерят работници за проектите и се надяват бързо да започне изпълнението им, защото срокове са много кратки, а трябва да се мисли и за внос на работници, защото българските специалисти заминават в европейски държави. \r\n\r\n От КСБ годишно обучават по 5000 души, като чувствителна част от тях заминават на работа в Европа. Същевременно България е последна по размер на почасовата ставка от 3,16 евро, а режимът на трудовите визи продължава да се нуждае от облекчаване. \r\n\r\n Експертите на КСБ разчитат на ускореното въвеждане на дигитализацията в строителния процес, което ще позволи по всяко време да има контрол върху всеки етап от изпълнението на обектите. С дигитализацията на процеса според КСБ ще се решат проблемите с корупционните практики, качеството и отговорността на строителите и предлагат това да бъде нормативно регламентирано. Дигитализация има вече в Англия, Холандия, скандинавските държави, като този процес е тръгнал и в Германия. \r\n\r\n КСБ продължава да смята, че националната програма за енергийна ефективност на многофамилни жилищни сгради трябва да продължи, заради доказаните ползи от нея. Наши работници отиват да санират във Франция и Германия. Българските строителни фирми пък вземат работници от Молдова, Украйна и Македония, та дори от Бангладеш и Пакистан. \r\n\r\n Ако се иска качествено строителство при тези заплати то е невъзможно. \r\n\r\n Произведената продукция в строителния отрасъл за 2018 г. е на обща стойност 14 827 млн. лв. като спрямо 2017 г. се увеличава с 10,2%, съобщи на пресконференция председателят на УС на Камарата на строителите в България (КСБ) инж. Илиян Терзиев. Той отчете частичен успех при промените в Закона за устройство на територията. \r\n \n\t\t\t\t\t\t", "date": "2019.04.25", "title": "\r\nСтроителният бранш продължава да е притеснен от липсата на квалифицирани кадри"}
{"url": "http://www.bnews.bg/article/260085-feysbuk_ochakva_globa_mezhdu_3_i_5_mlrd", "text": "\n \"Фейсбук\" (Facebook) очаква глоба в размер на най-малко 3 милиарда долара в САЩ заради скандалите с управлението на лични данни на потребители на социалната мрежа, съобщи Франс прес, цитирана от БТА. \r\n\r\n Федералната комисия по търговията на САЩ иска да разбере дали компанията е нарушила споразумение от 2011 г., съгласно което \"Фейсбук\" се ангажира да опазва личните данни и да ги управлява по прозрачен начин. Тя започна разследването след избухването на скандала с изтичането на данни към британската фирма \"Кембридж аналитика\" през март 2018 г. \r\n\r\n \"Фейсбук\" съобщи в комюнике, че очаква потенциални загуби между 3 и 5 милиарда долара заради проблемите с личните данни. \r\n\r\n Заради заделените 3 милиарда за плащане на евентуални глоби печалбата на компанията за първото тримесечие е спаднала до 2,43 милиарда долара. За същия период на миналата година \"Фейсбук\" е отчел печалба от 5 милиарда, отбеляза ДПА. \r\n\r\n Социалната мрежа има оборот от 15,1 милиарда за тримесечието (увеличение с 26 на сто), което е малко над очакванията. Броят на активните потребители се е увеличил от 2,32 на 2,38 милиарда. \r\n \n\t\t\t\t\t\t", "date": "2019.04.25", "title": "\"Фейсбук\" очаква глоба между $3 и 5 млрд."}
{"url": "http://www.bnews.bg/article/260113-aleksandar_manolev_veche_e_obvinyaem_garantsiyata_mu_e_100_000_leva", "text": "\n Окръжната прокуратура в Благоевград привлече като обвиняеми бившия министър на икономиката Александър Манолев и Ана Димитрова за престъпление, засягащо финансовите интереси на Европейския съюз, извършено от двамата в съучастие и при условията на продължавано престъпление, съобщиха от пресцентъра на прокуратурата. \r\n\r\n Наказателната отговорност на Манолев и Димитрова е ангажирана за това, че в периода от началото на месец януари 2013 г. до 14.10.2015 г. в гр.София, гр.Сандански и гр.Благоевград, в съучастие - Манолев като подбудител и помагач, а Ана Димитрова в качеството й на търговец - ЕТ „Агротрейд - Ана Димитрова“ гр.Сандански като извършител, са представили пред Държавен фонд „Земеделие“, Областна дирекция „Земеделие“ гр. Благоевград и Дирекция „Оторизация на плащанията по прилагане на мерките за развитие на селските райони“, Отдел „РРА“ гр. Благоевград неверни сведения в Заявление за подпомагане за изграждане на жилищна сграда за гости в местността „Чинар куши“, землището на гр. Сандански и приложени към него документи и в Заявка за плащане от 14.10.2015 г. и приложени към нея документи. Неверните сведения са представени, за да получи търговецът - ЕТ „Агротрейд - Ана Димитрова“ средства от фондове, принадлежащи на ЕС – „Европейския земеделски фонд за развитие на селските райони – Европа инвестира в селските райони“ в размер на 391 160 лева. \r\n\r\n На Ана Димитрова е взета мярка за неотклонение гаранция в пари в размер на 2 000 лева, а на Александър Манолев – гаранция в размер на 100 000 лева. \r\n\r\n Продължават действията по събиране на доказателства, разпити на свидетели и назначаване на експертизи. \r\n\r\n От ДФЗ са изискани и получени и всички други заявления за директни плащания от ЕТ „Агротрейд - Ана Димитрова“, финансирани със средства на Европейския съюз. Получените субсидии, както и декларираните данни по тях също са предмет на разследване. \r\n \n\t\t\t\t\t\t", "date": "2019.04.25", "title": "Александър Манолев вече е обвиняем, гаранцията му е 100 000 лева!"}
{"url": "http://www.bnews.bg/article/260086-veliki_chetvartak_e_boyadisvame_yaytsata", "text": "\n Велики четвъртък е най-важният ден от Страстната седмица. На този ден се припомня Тайната вечеря на Божия син с апостолите, на която Исус Христос дава на своите ученици последните си духовни напътствия. Пророкува смъртта си на кръста и посочва, че един от тях ще го предаде на фарисеите, за да бъде съден, измъчван и разпнат. \r\n\r\n След вечерята Христос взел хляб, благословил го, разчупил го, раздал на учениците си и казал: \"Вземете, яжте, това е моето тяло!\". После вдигнал чашата и казал: \"Пийте от нея всички. Това е моята кръв на Новия завет, която за вас и на мнозина се пролива за прощение на греховете\". След причастието Христос признал пред своите ученици, че ще бъде предаден. Вечерта на Велики четвъртък се отслужва Последованието на 12-те евангелия. \r\n\r\n На Велики четвъртък Исус произнася молитва в Гетсиманската градина под Елеонския хълм и умива нозете на апостолите в знак на смирение и любов към тях. Църквата припомня и за съда на Пилат Понтийски над Исус, неговата смърт и погребение. На този ден свещенослужителите изнасят кръста от олтара, което символизира носенето му от Христос към Голгота. Вечерта в храмовете се служи утренята на Велики петък, когато се четат 12 определени откъса от Евангелието, между които и тези за Тайната вечеря и за предателската целувка на Юда. \r\n\r\n Велики четвъртък крие много символика. Според традицията великденските яйца се боядисват рано сутринта на Велики четвъртък или на Велика събота преди празника Възкресение Христово. \r\n\r\n Първото яйце трябва да се боядиса в червено. С него се прави кръстен знак върху челата на децата, а после и на всички останали от семейството. Това яйце се оставя настрана от другите и се подменя с миналогодишното, което през цялото време е престояло в къщата - да носи здраве, радост и щастие на нейните обитатели. Яйцето се пази, за да носи късмет. \r\n\r\n Следващото яйце също е червено - то се оставя в църквата в събота вечерта, след празничното богослужение, което продължава след полунощ, или на другия ден. Как ще боядиса останалите яйца е въпрос, който зависи от вкуса на всяка домакиня. \r\n\r\n От древни времена много култури асоциират яйцето с Вселената. Персите, например, вярвали, че Земята се е излюпила от гигантско яйце. Много народи виждали в яйцето символ на прераждането през пролетта. Яйцата са били боядисвани, декорирани и рисувани от римляни, гали, перси и китайци. След възникването на християнството яйцето започва да се възприема като символ на раждането на човека от природата. Червените яйца са символ на Христовата мъченическа кръв. В Гърция първоначално яйцата са се боядисвали само в червено. \r\n\r\n На Велики четвъртък се подновява квасът и се замесва тестото за великденските хлябове. Те носят най-разнообразни названия из България - великденски кравай, богова пита, кошара, харман, квасник, яйченик, плетеница или кукла. Обикновено се украсяват с нечетен брой червени или бели яйца и с усукано около тях тесто. Жените приготвят и по-малки великденски хлебчета, с по едно червено яйце в средата, които се дават на първия гостенин, на кумовете и на роднини. \r\n\r\n У нас по традиция на Велики четвъртък се замесват и козунаците за празника. Козунакът е сладък обреден хляб, който символизира тялото на Исус Христос, така както боядисаните в червено яйца символизират кръвта му. Обикновено козунакът се прави в кръгла форма и се украсява с плетеници, като в средата се слага червено яйце. Смята се, че в България козунакът е \"дошъл\" в периода 1915-1920 година. \r\n \n\t\t\t\t\t\t", "date": "2019.04.25", "title": "Велики четвъртък е, боядисваме яйцата"}
{"url": "http://www.bnews.bg/article/260081-blagodarya_che_doydohte_kaza_putin_na_kim_predi_sreshtata_im", "text": "\n Започна срещата на върха между руския президент Владимир Путин и севернокорейския лидер Ким Чен-ун, предадоха световните агенции. Разговорите се провеждат в кампуса на Далекоизточния федерален университет, намиращ се на остров Руски в пределите на община Владивосток, уточнява ТАСС. \r\n\r\n Преди началото на срещата Путин и Ким си стиснаха ръцете. \"Благодаря, че дойдохте\", каза Путин на Ким, предаде Франс прес. \r\n\r\n Руският президент изрази увереност, че визитата на севернокорейския лидер в Русия ще помогне за намиране на решение на ситуацията на Корейския полуостров, предаде ТАСС. Руският лидер каза още, че Русия приветства усилията за нормализация на отношенията между Северна Корея от една страна и Южна Корея и САЩ от друга страна. \r\n\r\n Путин добави, че Русия иска да подкрепи положителните тенденции на Корейския полуостров, допълва Франс прес. \r\n\r\n Ким на свой ред благодари на Владимир Путин за организацията на преговорите и за това, че руският президент е отделил време от натоварения си график за пътуване до Владивосток, предаде ТАСС. \r\n\r\n \"Мисля, че тази среща ще бъде много полезна за развиването на историческите връзки между двете страни, които имат дългогодишно приятелство. Мисля, че тази среща ще бъде много полезна нашите исторически връзки да прераснат в едни по-стабилни и солидни отношения\", каза Ким. \r\n\r\n Той също така поздрави Путин, че е преизбран за още един президентски мандат на изборите миналата година, предаде Асошиейтед прес. \r\n\r\n Относно връзките между Москва и Пхенян, руският президент каза, че двете страни имат още много за вършене, за да развият икономическите си отношения, допълва агенцията. \r\n\r\n Предвижда се между двамата лидери да има разговор на четири очи в присъствието само на преводачи. \r\n \n\t\t\t\t\t\t", "date": "2019.04.25", "title": "\r\n\"Благодаря, че дойдохте\", каза Путин на Ким преди срещата им"}
