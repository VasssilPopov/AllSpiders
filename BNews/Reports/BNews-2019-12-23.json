{"url": "http://www.bnews.bg/article/264945-edin_arestuvan_i_pet_udareni_koli_sled_gonka_s_politsiyata_v_plovdiv", "text": "\n Един арестуван и пет пометени коли след гонка с полицията в Пловдив. Екшън сцените са се разиграли тази нощ. \r\n\r\n Полицаи са се опитали да спрат за проверка автомобил със софийска регистрация. Водачът обаче не се подчинява и продължава. Полицаите започват да го гонят.   \r\n\r\n След малко шофьорът на цивилния автомобил удря пет паркирани коли и спира. От колата излизат петима души и побягват в различни посоки. Един е хванат и задържан.   \r\n \n\t\t\t\t\t\t", "date": "2019.12.23", "title": "Един арестуван и пет ударени коли след гонка с полицията в Пловдив"}
{"url": "http://www.bnews.bg/article/264951-stoltenberg_gotov_za_sreshta_s_putin", "text": "\n Генералният секретар на НАТО Йенс Столтенберг е готов на лична среща с Владимир Путин за обсъждане на трудностите в отношенията на алианса и Москва. Това той заяви в интервю за германската агенция DPA, на която се позовават tass.ru и БГНЕС. \r\n\r\n „Ако са налице подходящи рамкови условия, аз бих се срещнал с президента Путин”, каза Столтенберг. Според него именно във времена на сложности в отношенията е важно да се седне край масата за преговори. \r\n\r\n „Русия е нашият най-голям съсед, така и ще бъде”, констатира генералният секретар на НАТО. Той е на мнение, че дори ако в обозримо бъдеще не се подобрят отношенията с Москва, Алиансът трябва да е готов за „управлява” тези отношения. \r\n \n\t\t\t\t\t\t", "date": "2019.12.23", "title": "Столтенберг готов за среща с Путин"}
{"url": "http://www.bnews.bg/article/264955-zhurnalistat_dimitar_bayraktarov_publikuva_razmazvashto_razsledvane_za_iztochvane_na_zdravnata_kasa_video", "text": "\n Журналистът Димитър Байрактаров публикува за честита Коледа на управляващите размазващо разследване за източване на здравната каса от депутати, които в последствие са прикривани от здравния министър. В разследването журналистът прилага документи и доклади от проверки, които потвърждават всяка негова дума. Вижте цялото разследване във видеото! \r\n\r\n \r\n\r\n   \r\n \n\t\t\t\t\t\t", "date": "2019.12.23", "title": "Журналистът Димитър Байрактаров публикува размазващо разследване за източване на здравната каса!- Видео"}
{"url": "http://www.bnews.bg/article/264956-predkoledno_tsyala_balgariya_s_po_visoka_tsena_na_vodata_dushat_stava_kat", "text": "\n Насред водния режим в Перник и огромните разхищения на вода в мрежата държавата вдига яко цената на водата за 24 от общо 28 области. Масово ВиК мрежите в България са стари и негодни, а 80% от питейната вода се разхищава от спуканите тръби в почвата или се краде за промишлени нужди от олигарси. Ужасът е безкрай... \r\n\r\n Комисията на енергийно и водно регулиране проведе закрито заседание в специализиран състав \"ВиК\". На него тя прие окончателно решение за изменение на цени на ВиК услугите за 2020 г. С решението са коригирани цени на ВиК услугите на операторите в 24 области на страната. \r\n\r\n С приетото от Комисията решение актуализираните цени на ВиК услугите влизат в сила от 1 януари 2020 г. \r\n\r\n В изпълнение на нормативно определените задължения и ангажименти на КЕВР за регулиране на отрасъл ВиК, в съответствие с разпоредбите на Закона за регулиране на ВиК услугите и наредбите към него, приети от Министерски съвет през 2016 г., в края на всяка календарна година Комисията е задължена служебно да актуализира вече утвърдените с 5-годишните бизнес планове на ВиК дружествата пределни цени на услуги за всяка следваща година от регулаторния период 2017-2021 г. Съгласно нормативните изисквания, актуализацията на пределните цени се извършва на основата на одобрената с бизнес плановете цена на услугите за 2020 г., с отчитане на размера на инфлационния индекс и прилагане на индивидуален коефициент за ефективност за всяко едно ВиК дружество. \r\n\r\n Наредбата за регулиране на цените на водоснабдителните и канализационните услуги /чл. 6, т. 2 и чл. 29/, приета от Министерски, съвет, задължава Комисията да изпълни този свой ангажимент, включително и при наличие на възникнали форсмажорни обстоятелства на обслужвани територии на ВиК дружества. \r\n\r\n Законът за регулиране на ВиК услугите прави изрично разграничение между утвърдени пределни цени на ВиК услуги от КЕВР и прилагани цени на ВиК услуги от ВиК операторите. Законовите разпоредби не позволяват на ВиК операторите да прилагат по-високи от утвърдените цени, като допускат обратната възможност - да прилагат по-ниски цени. Решението за въвеждане на утвърдените от КЕВР цени на ВиК услуги се взема от управителите на търговските дружества – ВиК оператори. В правомощията на принципала на ВиК дружествата с държавно участие – МРРБ е да реши дали утвърдените от КЕВР пределни цени на ВиК услугите да бъдат въвеждани. Такова действие на собственика на търговското дружество е свързано с неговото търговско управление и няма отношение към регулаторните правомощия на Комисията. \r\n\r\n Преди да бъде разгледан и одобрен от КЕВР бизнес планът на всяко едно ВиК дружество предварително е следвало да бъде разгледан и съгласуван от съответната областна Асоциация по ВИК, в която членуват представители на всички местни органи на власт. Всички бизнес планове и цени на дружествата са приемани от КЕВР с отделни процедури за всяко ВиК дружество, като в духа на публичност и прозрачност по тях са провеждани открити заседания и обществени обсъждания. С приемането на бизнес плановете ВиК дружествата и Асоциациите по ВиК са поели изпълнението на конкретни ангажименти в рамките на петгодишния регулаторен период, свързани с подобряване на качеството на услугите чрез нови инвестиции, намаляване на загубите на вода, повишаване на ефективността и управлението. Комисията прилага ценообразуващ механизъм, който да гарантира устойчивото развитие на ВиК дружествата, но регулаторът не е техен собственик и не може да влияе върху начина на тяхното управление. \r\n\r\n Във връзка с решението за актуализиране на цените на ВиК услугите за 2020 г. Комисията спази стриктно предвидената законова процедура. На 17.12.2019 г. беше проведено открито заседание с участието на представители на ВиК дружества от цялата страна, на Омбудсмана на Република България, синдикат „Водоснабдител“-КНСБ, неправителствени и граждански организации. На заседанието всички участници изразиха своите становища и предложения във връзка с предложените за актуализация цени на ВиК услуги. В приетото днес Решение за изменение на одобрените цени на услугите на ВиК дружествата за 2020 г. Комисията дава мотивиран отговор по всички внесени писмени становища от страна на участници в откритото заседание. \r\n\r\n След като КЕВР одобри поскъпването на водата, се предвижда цените на ВиК услугите да се повишат различно. \r\n\r\n За София-град се планира увеличение с 6,64%. \r\n\r\n Шумен, където водата е с лошо качество, е сред градовете, в които цената ще е най-висока - 3,4 лева на кубик. Предвижда се от догодина един кубик вода с добавена стойност да е 3,52 лева. Кметът Любомир Христов заяви, че ще бъдат използвани всички начини, за да се запази цената на водата в града. \r\n\r\n В Пловдив се очаква скок с 0,1%. \r\n\r\n Областите Хасково, Търговище, Кюстендил и Пазарджик са без приети бизнес-планове и за тях няма предстоящо увеличение на цените. \r\n\r\n Националният браншов синдикат \"Водоснабдител\" към КНСБ подкрепя предложението на КЕВР за вдигане на цените с аргумента, че така биха могли да се повишат заплатите на работещите в сектора. \r\n\r\n Синдикатът представлява близо 10 хиляди души от общо работещи във ВиК сектора около 17 хиляди. \r\n\r\n Ето колко ще струва водата в различните градове: \r\n\r\n Разград - 3,67 лева за кубик \r\n\r\n Шумен - 3,54 лева \r\n\r\n Добрич - 3,45 лева за кубик \r\n\r\n Враца - 3,27 лева за кубик \r\n\r\n Варна - 3,21 лева за кубик \r\n\r\n Ловеч - 3,16 лева за кубик \r\n\r\n Русе - 3,15 лева за кубик \r\n\r\n Бургас - 3,08 лева за кубик \r\n\r\n Ямбол - 3,03 лева за кубик \r\n\r\n Стара Загора - 3,01 лева за кубик \r\n\r\n Плевен - 2,88 лева за кубик \r\n\r\n София - 2,76 лева за кубик \r\n\r\n Габрово - 2,71 лева за кубик \r\n\r\n Кърджали - 2,61 лева за кубик \r\n\r\n Видин - 2,54 лева за кубик \r\n\r\n Перник - 2,42 лева за кубик \r\n \n\t\t\t\t\t\t", "date": "2019.12.23", "title": "Предколедно цяла България с по-висока цена на водата! Душът става кът!"}
{"url": "http://www.bnews.bg/article/264950-12_8_mln_lv_poveche_za_dentalna_pomosht_prez_sledvashtata_godina", "text": "\n 12,8 млн. лв. повече за дентална помощ ще има през следващата година, след като Българският лекарски съюз подпише Националния рамков договор. \r\n\r\n Добрата новина е за възрастните хора над 65 години, които ще могат да се възползват от безплатни протези. Те ще заплащат единствено за труд. \r\n\r\n Парите за зъболекарска помощ обаче трябва да се увеличат още, смята председателят на БЗС д-р Николай Шарков. \r\n\r\n „Поставихме едно условие, което не е за първи път. Догодина за здравни грижи, парите за над 18 години да бъдат увеличени. Не може толкова години този пакет да е все така беден. Гражданите получават 1 преглед и 4 дейности, но те са еднообразни”, допълни Шарков. \r\n\r\n Преговорите между Българския лекарски съюз и държавата за това как да се харчат парите за здраве – продължават. \r\n\r\n Очаква се да бъдат увеличени цените на над 200 клинични пътеки, както и да се даде яснота как ще се регламентира нивото на заплащане в сектора, след като Министерството на здравеопазването даде обещание на медицинските сестри да уреди този въпрос в рамковия договор. \r\n \n\t\t\t\t\t\t", "date": "2019.12.23", "title": "12,8 млн. лв. повече за дентална помощ през следващата година"}
{"url": "http://www.bnews.bg/article/264957-karakachanov_se_razkaya_zaradi_dzhambazki_i_go_otchete_za_greshka", "text": "\n Лукавият Каракачанов изпълзя на светло и се разкая заради това, че вдигнал Джамбазки за кандидат-кмет. Като професионален предател вицето си изми ръцете с доскорошната си маша.  \r\n\r\nДжамбазки приключи политическата си кариера като се забърка със зловещи скандали преди и след изборите. Беше заловен от КАТ да шофира къркан до козирката на Боровец. Преди това ортакът им Сидеров нарочи джобния войвода за гей. \r\n\r\n В края на годината ЕП официално обяви, че разследва Джамбазки за расизъм. Прокуратурата разследва кръвните проби на пияния Джамбазки, дадени във ВМА, която е под шапката на авера му Каракачанов. Бившият доносник на ДС досега е предавал всичките си партньори и тези, които са му подавали ръка. Сега изми ръцете си и с люспичката сапунче “Джамбазки”. \r\n\r\nСлед европейските избори може би сбъркахме, че повторихме кандидатурата на Ангел Джамбазки и за кмет на София. Това може би част от избирателите го отчетоха като слабост”, заяви в по ”Дарик радио” председателят на ВМРО и министър на отбраната Красимир Каракачанов. \r\n\r\n\r\n\"Тактическа грешка в кампанията на ВМРО за местните избори в София беше, че Ангел Джамбазки водеше една изключително толерантна кампания към Йорданка Фандъкова. Има си обяснение за това. Аз съм го възпитавал да бъде коректен - когато с някой си бил партньор, не го атакуваш за щяло и нещяло\", каза още Каракачанов.\r\n\r\n \n\t\t\t\t\t\t", "date": "2019.12.23", "title": "Каракачанов се разкая заради Джамбазки и го отчете за грешка"}
{"url": "http://www.bnews.bg/article/264953-11_pochinaha_nad_300_sa_v_bolnitsa_ot_domashno_vino_ot_kokosovi_orehi", "text": "\n Над 10 жертви и стотици натровени на коледни тържества във Филипините. \r\n\r\n Най-малко 11 души са починали, а повече от 300 са в болница, след като са пили домашно вино от кокосови орехи. Натравянията станали в две провинции южно от Манила, като всички са свързани с употребата на питие, което местните наричат „Ламбаног”. То е много популярно по коледните празници и други тържества. \r\n\r\n Жителите на островната страна варят тонове от питието, като всеки слага в него добавки на вкус, които понякога са опасни. Властите редовно издават предупреждения, че питието може да съдържа метилов алкохол и трябва да се избягва. \r\n \n\t\t\t\t\t\t", "date": "2019.12.23", "title": "11 починаха, над 300 са в болница от домашно вино от кокосови орехи"}
{"url": "http://www.bnews.bg/article/264949-nad_70_signala_za_padnali_predmeti_i_prekasnati_kabeli_v_stranata", "text": "\n Над 70 сигнала за паднали дървета и клони, опасни предмети и  прекъснати кабели в страната са получили за последното денонощие в главна дирекция „Пожарна безопасност и защита на населението.” \r\n\r\n И днес остава предупреждението за буреносни пориви в 11 области – в сила е жълт код. \r\n\r\n В София има щети по дървета, автомобили и стълбове. \r\n\r\n Във Враца кадри запечатаха как жена се разминава на косъм от масивна метална конструкция, която се стовари на улицата.  \r\n\r\n Рухналият метален покрив е собственост на учебен автоцентър. Преди да се стовари на шосето, поврежда изолацията на саниран преди година блок и две коли. \r\n\r\n Докато изчакват действията на собственика на покрива, потърпевшите ще подадат жалби в общината. Според тях конструкцията не е била добре укрепена. И дават пример със съседни сгради с метални покрития, които вятърът не е успял да изтръгне. \r\n\r\n Собственикът на учебния автоцентър отказа коментар. \r\n \n\t\t\t\t\t\t", "date": "2019.12.23", "title": "Над 70 сигнала за паднали предмети и прекъснати кабели в страната"}
{"url": "http://www.bnews.bg/article/264954-prez_2019_g_parlamentat_e_priel_124_zakona", "text": "\n През 2019 г. Народното събрание е приело 124 закона, 199 решения, една декларация и обръщение към българския народ. Това сочи справка на парламентарния пресцентър. \r\n\r\n От 1 януари до 20 декември 2019 г. в парламента са постъпили 192 законопроекта, като 90 от тях са внесени от народни представители. Предложените проекти за решения са 219, от които 192 са на депутати. През годината 44-ото Народно събрание е провело 82 пленарни заседания, четири от които извънредни. \r\n\r\n От 11 януари до 19 декември 2019 г. в Народното събрание са били внесени 1077 въпроса и 55 питания. Парламентът е провел 22 изслушвания на министри и пет разисквания по питания на народни представители. \r\n\r\n Сред приетите от нови закони са: Закон за държавния бюджет на Република България за 2020 г., Закон за бюджета на държавното обществено осигуряване за 2020 г., Закон за бюджета на Националната здравноосигурителна каса за 2020 г, Закон за публичните предприятия и Закон за марките и географските означения. \r\n\r\n Парламентът е гласувал промени в Наказателно-процесуалния кодекс, в Гражданския процесуален кодекс и в Данъчно-осигурителния процесуален кодекс, Закона за електронното управление, в Закона за електронните съобщения, в Закона за енергетиката, в Закона за местното самоуправление и местната администрация и др. \r\n\r\n Най-много въпроси и питания са отправили народните представители Георги Гьоков (БСП) – 33, Георги Стоилов (БСП) – 25 и Красимир Янков (БСП) – 24. \r\n\r\n На най-много въпроси и питания са отговорили министърът на здравеопазването Кирил Ананиев – 49, министърът на регионалното развитие и благоустройството Петя Аврамова – 40, министърът на околната среда и водите Нено Димов – 34. \r\n \n\t\t\t\t\t\t", "date": "2019.12.23", "title": "През 2019 г. парламентът е приел 124 закона"}
{"url": "http://www.bnews.bg/article/264938-preduprezhdenie_za_silen_vyatar_v_11_oblasti", "text": "\n Жълт предупредителен код за силен вятър е обявен за днес в 11 области от страната. Това са: Видин, Враца, Монтана, Плевен, Търново, Русе, Сливен, Пловдив, Пазарджик, Стара Загора и Хасково. \r\n\r\n Вчера силният вятър причини щети на много места. Във Враца масивна метална конструкция се стовари на улицата и едва не падна върху преминаваща жена. \r\n\r\n В София бурята доведе до паднали дървета и проблеми с тока. Дърво падна в Княжево върху две коли. А в Банкя няколко автомобила се разминаха на косъм от паднал от бурята стълб. \r\n\r\n Днес жълт е кодът за силно вълнение и вятър е в сила и за крайбрежието в област Бургас. Оранжев пък е кодът за Варна и Добрич за вълнение на морето и силен вятър. \r\n\r\n Температурите ще започнат постепенно да се понижават. Днес очакваме максимални от 7°-9° в Северозападна България до 13°-15° в източните райони от страната,  в София – 8°-9°. \r\n\r\n В планините ще има силен и дори бурен вятър днес. Ще е предимно облачно. На височина до 1600 метра валежите ще са от дъжд, а по-нагоре ще вали сняг. \r\n \n\t\t\t\t\t\t", "date": "2019.12.23", "title": "Предупреждение за силен вятър в 11 области"}
{"url": "http://www.bnews.bg/article/264942-silna_burya_vrahletya_ostrov_korsika", "text": "\n Остров Корсика е изолиран от континентална Франция поради лоши метеорологични условия, съобщават France Info и БГНЕС. \r\n\r\n Според портала заради бурята „Фабиен\", фериботите, пътуващи към Корсика в неделя, останаха на пристанището в Марсилия. Всички полети до острова също бяха отменени. Летището на най-големия град е затворено от събота и ще бъде отворено не по-рано от вторник. \r\n\r\n Железопътната компания на Корсика съобщи във Facebook, че влаковете няма да се движат по маршрутите си в понеделник сутринта поради паднали дървета по пътя. \r\n\r\n По-рано беше съобщено, че най-малко девет души са загинали в резултат на бурята, която удари Испания, Португалия и Южна Франция в петък вечер. \r\n\r\n Бурята „Елза“ събори електропроводи и прекъсна въздушната и железопътната връзка в целия регион. След като „Елза“ отслабна, веднага след нея регионът беше връхлетян от бурята „Фабиен“.  \r\n \n\t\t\t\t\t\t", "date": "2019.12.23", "title": "Силна буря връхлетя остров Корсика"}
{"url": "http://www.bnews.bg/article/264952-harvatiya_izbira_prezident_na_balotazh", "text": "\n Държавният глава на Хърватия и кандидатът на Социалдемократическата партия отиват на втори тур на президентските избори. Частичните резултати от вчерашния първи тур сочат, че най-много гласове е спечелил бившият премиер Зоран Миланович - малко под 30%. На второ място е заемащата поста и в момента Колинда Грабар-Китарович, която получава около 27 на сто. Очаквано силно се представи певецът и независим кандидат Мирослав Шкоро, за когото са гласували 24% от хърватите. \r\n\r\n Само допреди няколко месеца Грабар-Китарович изглеждаше фаворит, но поредица от гафове и разцеплението на десницата засилиха позициите на Миланович. \r\n\r\n Вторият тур ще се проведе на 5 януари. \r\n \n\t\t\t\t\t\t", "date": "2019.12.23", "title": "Хърватия избира президент на балотаж"}
{"url": "http://www.bnews.bg/article/264937-vulkan_v_ekvador_izrigna", "text": "\n Вулкан в Еквадор изригна. Впечатляващи кадри от изригването на Ревентадор показват излизащата лава от кратера му.  \r\n\r\n Вулканът е отдалечен от населените райони на страната, намира се в района Амазонка. \r\n\r\n Въпреки това при последното му изригване през 2002 г. от масивния облак от пепел бяха засегнати около 2 милиона души.  \r\n\r\n Междувременно броят на жертвите на вулкана в Нова Зеландия нарасна на 19, след като един от ранените почина в болница, съобщиха местните власти. \r\n \n\t\t\t\t\t\t", "date": "2019.12.23", "title": "Вулкан в Еквадор изригна"}
{"url": "http://www.bnews.bg/article/264940-ochakva_se_zasilen_trafik_v_posledniya_raboten_den_predi_praznitsite", "text": "\n Засилен трафик се очаква в последния работен ден преди Коледните празници. От КАТ ще следят за превишена скорост с камери от цивилни коли. За целта са сформирани мобилни групи. \r\n\r\n Стриктно ще се следи и за каране в аварийната лента на магистралата. Санкцията за нарушението е 1000 лева глоба и отнемане на книжката за 3 месеца. \r\n\r\n С цел трафикът да остане нормален днес през целия ден е забранено и на превозните средства над 12 тона да излизат на магистралите. От Пътна полиция съветват да се въоръжите с търпение и да шофирате внимателно с подготвени за зимните условия автомобили. \r\n \n\t\t\t\t\t\t", "date": "2019.12.23", "title": "Очаква се засилен трафик в последния работен ден преди празниците"}
{"url": "http://www.bnews.bg/article/264943-koi_i_kolko_tryabva_da_sa_yastiyata_na_trapezata_za_badni_vecher", "text": "\n Наричат я Бъдни от бдение, а също от бъдеще, бъднини. И в двата смисъла символиката е обвързана с чудото, което предстои да се случи, и за което всички хора трябва да бдят. Казват, че в този ден птиците спират да пеят, листата на дърветата престават да трептят, а водите в реките спира да тече. Другите имена на празника са Малка Коледа, Суха Коледа, Детешка Коледа и Мали Божич. Раждането е свързано с обновление на света и надеждата за по-добро. \r\n\r\n Често забравяме, че освен Бъдни вечер, 24 декември е и имен ден на носещите името Евгения (и производни), както и имената, които в превод означават благороден. \r\n\r\n Традицията повелява на трапезата на Бъдни вечер да има нечетен брой ястия. Трябва да се сложат храни, които набъбват, за да може също като тях \"да набъбват\" късметът, щастието, здравето и плодородието. Ястията трябва да са нечетен брой – 7, 9, 11; колкото повече са - толкова по-щедра ще е новата година към дома. Задължително е ястията да са само постни. \r\n \r\nПитка с паричка \r\nХлябът е не просто храна за българина, а магия. Ритуалната питка (боговица, богова пита, божичник, вечерник, светец), замесена със сода или квас, заема централно място на трапезата на Бъдни вечер. В нея се поставя паричка. Украсява се с фигури, свързани с бита и ежедневието на българина - житни класове, рало, кръст и др. Добре е на масата питката да бъде сложена върху сварено жито. То е символ на плодородие и богатство. \r\n \n\t\t\t\t\t\t", "date": "2019.12.23", "title": "Кои и колко трябва да са ястията на трапезата за Бъдни вечер"}
{"url": "http://www.bnews.bg/article/264948-bg_batka_se_yadosa_podgoni_s_kolata_si_i_premaza_motorist_na_patya_v_haga", "text": "\n 27-годишен българин подгони и прегази моторист в Хага. Инцидентът е станал в събота вечерта при спор на пътя, съобщава Bg-voice.com. \r\n\r\n 35-годишният мъж бил засечен и леко блъснат от \"Мерцедес\"-а на българина и решил да му потърси сметка. Вместо разбиране обаче, се стигнало до лют скандал. Тогава холандецът си свалил каската и счупил страничното стъкло на немското возило. Младият българин не издържал и изскочил от колата с идеята да набие агресора. Холандецът обаче се качил на скутера си и потеглил. \r\n\r\n Това не отказало българина, който го подгонил с колата си. Минал на червен светофар и го блъснал с все сила. Според очевидци, сред която е и Натали, младо момиче, което станало свидетел на грозната случка, мотористът излетял няколко метра след удара и паднал на асфалта. В резултат на това получил множесто травми - счупени китки, счупени прешлени и множество натъртвания по цялото тяло. \r\n\r\n \"Никой не реагира. Най-странното е, че до шофьора имаше бременно момиче, но той не се притесни от това и прегази човека\", разказва Натали. \r\n\r\n От полицията в Хага казаха, че българинът е арестуван. \r\n \n\t\t\t\t\t\t", "date": "2019.12.23", "title": "БГ батка се ядоса, подгони с колата си и премаза моторист на пътя в Хага! "}
{"url": "http://www.bnews.bg/article/264947-misis_balgariya_yana_sredkova_stopli_sartsata_na_hora_v_nuzhda", "text": "\n „Мисис България” и „Мисис Европейски съюз 2019” Яна Средкова стопли сърцата на 30 семейства и възрастни хора в нужда. Тя лично занесе коледни пакети с храна в Панчарево, Герман, Овча купел, Костенец и  селата в региона. Това стана възможно със събраните средства от благотворителния базар, който Яна организира преди седмица. \r\n\r\n „Каузата „Подари Коледна вечеря” се оказа изключително успешна. Със сигурност ще повторим акцията за Великден. Не мога да опиша вълнението си от срещата си с тези хора. Освен радост в очите им имаше и много сълзи. Знам, че това, което правя не е много, но за тези хора и малкото е много. Освен продукти от първа необходимост те получиха и  лакомства за  коледната трапеза, които да им създадат празнично настроение. Благодаря на всички кметове, които се включиха в инициативата и ми помогнаха тя да стане факт ”, споделя Мисис България. \r\n\r\n \r\n\r\n   \r\n\r\n Яна използва посещението си в Костенец и за пореден път подкрепи фондация „Искам бебе“. От началото на ноември под надслов „Да напълним голямото сърце на Костенец“ в града се реализира инициатива в подкрепа на дейността на фондацията, като събраните средства от пластмасови капачки ще са за семейства с репродуктивни проблеми.   \r\n\r\n  От години Яна Средкова се е посветила на каузата да помага на семейства с репродуктивни проблеми. Зад гърба си тя има множество благотворителни кампании за набиране на средства, за да сбъдне най-съкровената мечта за всяко семейство - да има собствена рожба.  Яна  е омъжена, има три деца. Тя развива успешен бизнес със  здравословни храни, безглутеново и клетъчно хранене. Собственик е на ресторант Green Bаsket. \r\n\r\n Носителка е на титлите „Мисис България Свят 2018”, „Мисис Европейски съюз 2019“ и на редица престижни отличия, сред които „Бизнесдама на годината“, „Мис Бизнес на високи токчета“ и др. \r\n\r\n   \r\n \n\t\t\t\t\t\t", "date": "2019.12.23", "title": " „Мисис България” Яна Средкова стопли сърцата на хора в нужда"}
{"url": "http://www.bnews.bg/article/264941-pochitame_pametta_na_sv_naum_ohridski", "text": "\n На 23 декември Православната църква чества паметта на св. преп. Наум Охридски Чудотворец, най-младият от учениците на светите братя Кирил и Методий. Сведенията за живота му преди пристигането в България са оскъдни. \r\n\r\n Има предположения, че е българин от Мизия от благороден произход. Той израства в Мизия. Участва в Моравската мисия на Кирил и Методий. По време на пребиваването си в Рим (края на 867 или началото на 868) е ръкоположен от папа Адриан II за свещеник. \r\n\r\n След смъртта на Кирил (февруари 869 г.) Наум заминава за Панония и Великоморавия заедно с Методий и другите ученици, където участва в драматичната борба с немското духовенство. След смъртта на Методий (885) се завръща в България заедно с Климент и Ангеларий. Радушният прием на княз Борис I и всестранната подкрепа на българския владетелски двор в Плиска му осигуряват благоприятни условия за работа. \r\n\r\n Той става един от най-вдъхновените организатори на Преславската книжовна школа (886-893). През 893 г., когато Климент Охридски става епископ на Дрембица, Наум напуска Преслав и заема неговото учителското място в областта Кутмичевица в град Девол (дн. несъществуващ град в южна Албания) (893 - 900 г.). \r\n\r\n Около 900 г. се оттегля в манастир край Охрид, където продължава просветителската си дейност. През 905 г. изгражда свой манастир, известен днес като \"Св. Наум\". На смъртния си одър приема монашеската схема. Умира на 23 декември 910 г. Погребан е при северната страна на храма, където мощите му и досега почиват неоткрити. Скоро след това е канонизиран. \r\n \n\t\t\t\t\t\t", "date": "2019.12.23", "title": "Почитаме паметта на Св. Наум Охридски"}
{"url": "http://www.bnews.bg/article/264946-zapalena_tsigara_e_prichinata_za_vzriva_na_gazovata_butilka_v_kv_boyana", "text": "\n Запалена цигара е причината за взрива на газова бутилка в столичния квартал \"Бояна\", съобщи bTV. \r\n\r\n Припомняме, че при взрива пострада сериозно възрастен мъж, който е настанен в \"Пирогов\" и е с опасност на живота.  \r\n\r\n Нанесени са сериозни материални щети - избити са дограмите на втория етаж, където е стана взривът, пострадал е и покривът. \r\n\r\n Инцидентът е станал при смяна на газова бутилка - човекът е запалили цигара, не е видял, че изтича газ, поясни Красимир Димитров, директор на дирекция \"Аварийна помощ и превенция\" към Столичната община. \r\n\r\n Той посочи, че щетите за къщата са големи - постройката е опасна в момента. \r\n \n\t\t\t\t\t\t", "date": "2019.12.23", "title": "Запалена цигара е причината за взрива на газовата бутилка в кв. \"Бояна\""}
{"url": "http://www.bnews.bg/article/264944-merkel_e_vtoriyat_nay_dalgo_upravlyaval_kantsler_na_germaniya", "text": "\n Днес Ангела Меркел стана вторият най-дълго управлявал канцлер в съвременната история на Германия, изпреварвайки една от най-големите фигури в европейската история след Втората световна война, пише \"Дейли телеграф\". \r\n\r\n Меркел е на власт 5144 дни. Тя изпреварва Конрад Аденауер. Той е основател на Християндемократическата партия (ХДС) и човекът, който изгради международната репутация на Западна Германия след войната по време на управлението си от 1949 до 1963 г. \r\n\r\n Сега Меркел, която положи клетва на 22 ноември 2005 г., е само зад друг гигант от ХДС, а именно Хелмут Кол. Но шансовете й да изпревари човека, който я подготви за властта, са малки. Ангела Меркел трябва да остане на власт още 726 дни, за да задмине управлението на Кол от 5869 дни. \r\n\r\n 65-годишната потвърди миналата година, че ще се оттегли от политиката на следващите избори, като обяви, че \"този четиригодишен мандат е последният ми като канцлер на Германия\". Тя отбеляза, че през 2021 г. няма да се кандидатира за депутат и канцлер. \r\n\r\n Единственият сценарий, при който Меркел може да изпревари Кол, е, ако тя остане начело на временно правителство до договаряне на коалиционно управление. \r\n\r\n \"Стабилност\" е ключовата дума в германската политика - Меркел е едва осмият канцлер след Втората световна война. Малцина са прогнозирали преди 15 г., че дъщеря на източногермански пастор ще се превърне в един от най-силните лидери на Германия. \r\n\r\n Тя се възползва от тежката работа на предшественика й Герхард Шрьодер за модернизиране на социалната система и таланта да договаря коалиции с платформи за прокарване на леви социални реформи и консервативни икономически политики. \r\n\r\n Когато напусне властта, управлението на Меркел вероятно ще бъде запомнено като време на безпрецедентна икономическа стабилност в страната, както и ерата, в която крайнодясна партия - \"Алтернатива за Германия\" - за първи път от войната се превърна в сериозна сила в германската политика. \r\n \n\t\t\t\t\t\t", "date": "2019.12.23", "title": "Меркел е вторият най-дълго управлявал канцлер на Германия"}
{"url": "http://www.bnews.bg/article/264939-erdogan_s_poredni_zaplahi_kam_evropa", "text": "\n Европейските страни ще усетят последиците от бежански наплив \r\n\r\n Турция нe мoжe дa ce cпрaви c нoвa мигрaнтcкa вълнa oт Cирия. Тoвa зaяви турcкият прeзидeнт Рeджeп Eрдoгaн, oтпрaвяйки нoвo прeдупрeждeниe към Eврoпeйcкия cъюз. \r\n\r\n Aкo нacилиeтo в cирийcкaтa прoвинция Идлиб нe cпрe, eврoпeйcкитe cтрaни щe уceтят пocлeдицитe oт тaкъв нaплив нa хoрa, прeдaдe “Рoйтeрc”. \r\n\r\n Eрдoгaн кaзa, чe пoвeчe oт 80 000 души ce движaт oт Идлиб към Турция зaрaди руcкитe и cирийcкитe бoмбaрдирoвки в рaйoнa. Зa руcкaтa cтoлицa Мocквa щe зaминe турcкa дeлeгaция, зa дa oбcъди рaзвитиeтo нa cъбитиятa в Cирия и тoгaвa Турция щe рeши кaкви cтъпки дa прeдприeмe, кaзa турcкият прeзидeнт. \r\n \n\t\t\t\t\t\t", "date": "2019.12.23", "title": "Ердоган с поредни заплахи към Европа"}
{"url": "http://www.bnews.bg/article/264935-yazovir_studena_prodalzhava_da_gubi_obem", "text": "\n Язовир „Студена”, чието пресъхване доведе до режима на водата в Перник, продължава да губи от обема си, но това става с по-бавни темпове. Това съобщи пред bTV кметът на града Станислав Владимиров. \r\n\r\n Обемът на язовира в момента е около 4 милиона кубични метра. Продължават усилията за прихващането на допълнителни води, които да повишат нивото – днес служители на местна служба за защитна на населението ще търсят начини за изпомпване на вода от околни пещери. \r\n\r\n Перник е на още по-строг режим на водата от петък. От края на миналата седмица перничани и живеещите в околността ще имат вода по 8 часа, вместо по 10 часа в дененощието. \r\n\r\n В града беше обявено и бедствено положение в събота. То е въведено като извънредна мярка, за да могат да се случат по-бързо спешни аварийни и строително-монтажни работи, които да увеличат притока към яз. „Студена”. \r\n\r\n Бедственото положение е в сила 7 дни – до 29 декември, но при необходимост ще бъда удържен срокът. \r\n \n\t\t\t\t\t\t", "date": "2019.12.23", "title": "Язовир „Студена” продължава да губи обем"}
{"url": "http://www.bnews.bg/article/264936-horata_na_karakachanov_s_nay_mnogo_bolnichni_prez_praznitsite", "text": "\n Чиновници и военни си взимат най-често болнични до три дни - тези, които плаща работодателят, а не Националният осигурителен институт, и се ползват за удължаване на уикенди и сливане на празници. \r\n\r\n Само при тези две категории от работещите над 34% от общо издадените за година болнични листа са с продължителност до 3 дни според статистика на Националния осигурителен институт. Тя бе обявена от социалната министърка Деница Сачева в писмен отговор на питане за болничните от депутати.  \r\n\r\n Топ 3 на ползващите кратките и подходящи за удължаване на празници болнични се допълва от учителите. При тях 25,91% от всички листа са продължителност до 3 дни. \r\n\r\n Най-малко кратки болнични си взимат хората, които се самоосигуряват, като те са около 3%. \r\n\r\n Първите три дни от болничния се плащат от работодателя, а не от НОИ. Тази нова статистика означава, че всъщност държавата е сред най-ощетените от кратките обезщетения. \r\n\r\n Миналия месец управляващите предложиха първият ден да не се плаща от никого, но заради общественото недоволство предложението бе оттеглено и сега се търсят други варианти.  \r\n\r\n 561 000 са били болничните листа до 3 дни от общо 2 770 000, издадени през 2018 г. Те отбелязват увеличение с 4,6% спрямо 2017 г. \r\n\r\n Болничните за дълги уикенди на морето тази година около Гергьовден пък са повече от тези в грипна епидемия, както в. “24 часа” съобщи. Само през април, май и юни 2019 г. са издадени около 1 млн. листа, а през първите 3 месеца на годината, когато бе и пикът на грипа, са 678 хил. \r\n\r\n Учителите са първенци по издадени болнични между 4 и 7 дни през 2018 г. Веднага след тях са държавните служители, показва статистиката. Тук военните са на четвърто място, като са изместени от работниците, които се трудят на сумирано време. 896 хил. дни са ползвани с болнични с продължителност 4-7 дни. \r\n\r\n Самоосигуряващите се и нормалните работници ползват най-много болнични с продължителност 8-14, показва статистиката на НОИ. При свободните професии делът на тези болнични е 37,91%. Това е най-често ползваният вид болничен, като общо са издадени 896 200 листа. Тук е и най-големият ръст за година с 8,4%. А в сравнение с 2014 г. пък ръстът им е с 14,3 %. \r\n\r\n Самоосигуряващите се са водещи и с отпуск по болест между 15 и 30 дни и над месец. При дългите болнични чиновниците вече са на последно място с едва 3,24%. \r\n\r\n 594 000 са ползвали болнични между 15 и 30 дни. 145 хил. дни са платени на хора, които са били на легло повече от месец. \r\n\r\n През миналата година НОИ е платил близо 21 млн. дни за болнични, което с 2% повече от предходната. Разходите са стигнали 566 млн. лв. през 2018 г. А те са се увеличили с 9,4% спрямо предходната година. \r\n\r\n Повечето разходи за болнични са свързани и с по-високите нива на заетост и ниската безработица. Освен това през последните години доходите на хората се вдигат с всяка година. Така те получават и по-високи обезщетения от държавата, защото плащат по-големи осигуровки. \r\n \n\t\t\t\t\t\t", "date": "2019.12.23", "title": "Хората на Каракачанов с най-много болнични през празниците"}
