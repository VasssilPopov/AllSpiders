{"url": "http://www.bnews.bg/article/259108-ne_na_shega_slantseto_shte_se_pokazva_i_na_1_april_do_23_gradusa_na_mesta", "text": "\n През нощта ще е ясно и почти тихо. Минималните температури ще са между 0 и 5 градуса, на отделни места в низините и котловините - малко по-ниски. \r\n  \r\nВ понеделник ще е предимно слънчево, около и след обяд с временни увеличения на облачността над Централна и Източна България. Ще духа слаб до умерен североизточен вятър. Максималните температури ще са предимно между 18 и 23 градуса, по Черноморието ще са по-ниски - от 12 до 17 градуса. \r\n  \r\nВ сутрешните часове атмосферното налягане ще е близко до средното. През деня ще се повишава и ще стане по-високо от обичайното. \r\n\r\n В планините ще е предимно слънчево. Временни увеличения на облачността ще има, главно след обяд, над планините в източната половина на страната. Ще духа умерен до силен североизточен вятър. Максималната температура на височина 1200 м ще бъде около 9 градуса, на 2000 м - около 2 градуса. \r\n\r\n По Черноморието ще е предимно слънчево, с временни увеличения на облачността в следобедните часове. Ще духа до умерен североизточен вятър. Максималните температури ще са 12-17 градуса. Температурата на морската вода е 10-11 градуса, а вълнението на морето ще бъде 2-3 бала. \r\n\r\n Във вторник ще има по-значителни увеличения на облачността, на отделни места, главно в планинските райони в западната половина от страната, ще превали слаб краткотраен дъжд. От североизток ще проникне малко по-студен въздух и дневните температури ще се понижат - максималните в повечето райони ще са между 15 и 20 градуса, в Североизточна България - около 10, а минималните стойности ще са между 2 и 7 градуса. \r\n\r\n   \r\n\r\n   \r\n \n\t\t\t\t\t\t", "date": "2019.03.31", "title": "Не на шега слънцето ще се показва и на 1 април, до 23 градуса на места"}
{"url": "http://www.bnews.bg/article/259115-zemetreseniya_raztarsiha_yugozapadna_i_iztochna_turtsiya", "text": "\nЗеметресение с магнитуд 4,9 по Рихтер бе регистрирано в неделя в окръг Денизли, Югозападна Турция, а източният окръг Ерзинджан бе разлюлян от трус със сила 4,1 по Рихтер, съобщава БТА. \r\n\r\nЕпицентърът на първото земетресение, регистрирано в 14,30 ч., е бил в района на град Аджъпаям на дълбочина 7 км. Другият трус ударил 15 минути по-късно. \r\n\r\nВалията на Денизли Хасан Карахан заяви, че засега няма информация за жертви и ранени. \r\n\r\nЗаради земетресенията се е наложило в Аджъпаям временно да бъде преустановено гласуването на днешните местни избори, като всички хора, намиращи се в училищата, в които са разкрити избирателни секции, са излезли навън. След това гласуването продължило. \n\t\t\t\t\t\t", "date": "2019.03.31", "title": "Земетресения разтърсиха Югозападна и Източна Турция"}
{"url": "http://www.bnews.bg/article/259111-prezidentski_izbori_v_ukrayna_komikat_e_nachelo_predi_parviya_krag", "text": "\nСпоред проучванията на общественото мнение в Украйна в първия тур на президентските избори, настоящият лидер Петро Порошенко търси преизбиране, но изненадващият фронтмен е комикът Владимир Зеленски, съобщава БиБиСи.\r\n\r\nИ двамата кандидати, заедно с бившия премиер Юлия Тимошенко, изразиха предимно проевропейски възгледи по време на кампанията. Нито един от проруските кандидати не се разглеждат като сериозни претенденти.\r\n\r\nАко никой от кандидатите не получи повече от 50% днес, първите двама ще се борят срещу него на втория кръг на 21 април. Общо 39 кандидати са в бюлетината, но само тримата участници се считат, че имат някакъв шанс за победа.\r\n\r\nУкраинският президент има значителни правомощия по отношение на сигурността, отбраната и външната политика, а системата на бившата съветска република е описана като полу-президентска.\r\n\r\nПорошенко, един от най-богатите украински олигарси, бе избран на принудително гласуване, след като бившият проруски президент Виктор Янукович беше свален през май 2014 г., последва анексирането на Крим от Русия и подкрепян от Русия бунт на изток.\r\n\r\nСледващият президент ще наследи конфликта между украинските войски и подкрепяните от Русия сепаратисти на изток, а Украйна се стреми да изпълни изискванията на ЕС за по-тесни икономически връзки.\r\n\r\nСпоред ЕС, около 12% от 44-те милиона души в Украйна са лишени от права, предимно тези, които живеят в Русия и в Крим, които Русия е анексирала през март 2014 г. Зоните контролирани от сепаратистите бойкотират изборите.\r\n\r\n41-годишният Зеленски се стреми да превърне в реалност своята сатирична телевизионна програма, в която обикновен гражданин става президент след борба с корупцията.\r\n\r\nТой не е провел митинги и има малко интервюта, и изглежда, че няма силни политически възгледи, освен желание да бъде нов и различен. Широката му употреба на социални медии се харесва на по-младите избиратели.\r\n\r\nГотовността му да говори както руски, така и украински във време, когато езика е изключително чувствителна тема, му печели подкрепа в руско говореща Украйна на изток.\r\n\r\nПроучванията на общественото мнение показват, че той има ясна преднина пред Порошенко и Тимошенко в първия кръг и вероятно ще я задържи във втория тур срещу някой от тях.\r\n\r\n \n\t\t\t\t\t\t", "date": "2019.03.31", "title": "Президентски избори в Украйна: Комикът е начело преди първия кръг"}
{"url": "http://www.bnews.bg/article/259113-turtsiya_glasuva_v_mestni_izbori_koito_erdogan_mozhe_da_zagubi_v_golemite_gradove", "text": "\n\r\nТурците започнаха да гласуват на местни избори, които президентът Реджеп Ердоган описа като въпрос на оцеляване за страната, съобщава \"Ройтерс\".\r\n\r\nЕрдоган, който доминира в турската политика повече от 16 години, благодарение на кономически растеж и умения за водене на кампании, се превърна в най-популярния лидер на страната през това време.\r\n\r\nВъпреки това, той може да бъде подложен на електорален удар, като социологическите проучвания показват, че управляващата му партия АКП може да загуби контрол над столицата Анкара и дори в Истанбул, най-големият град в страната.\r\n\r\nГласоподавателите в провинциите в Източна Турция започнаха да гласуват в 7:00 ч. (04:00 GMT), докато гласуването в останалата част на Турция започва в 8:00 часа сутринта. Избирателните секции се затварят в 16:00 ч. На изток и 5:00 ч. На запад.\r\n\r\nНад 57 милиона души имат право да гласуват. Ясна картина на победителите вероятно ще се появи около полунощ. \n\t\t\t\t\t\t", "date": "2019.03.31", "title": "Турция гласува в местни избори, които Ердоган може да загуби в големите градове"}
{"url": "http://www.bnews.bg/article/259107-mariya_gabriel_shte_vodi_listata_na_gerb_i_sds_za_evroizborite", "text": "\n Еврокомисарят по цифрова икономика и цифрово общество Мария Габриел ще води листата на ГЕРБ и СДС за предстоящите европейски избори на 26 май. Двете партии представиха днес кандидатите си за членове на Европейския парламент на специално събитие в зала 6 на НДК. \r\n\r\n На първите места в листата са съответно досегашните евродепутати от ГЕРБ/ЕНП Андрей Ковачев, Андрей Новаков, Ева Майдел и Асим Адемов. \r\nНа 6-то място е кандидатът от СДС Александър Йорданов, на 7-мо - министърът за българското председателство на Съвета на ЕС Лиляна Павлова, на 8-мо - евродепутатът Емил Радев, на 9-то народният представител Ивелина Василева. \r\n\r\n Останалите в листата са Марин Захариев - заместник-кмет на Смолян, Иво Ралчовски - лекар и общински съветник във Враца, народният представител Младен Шишков, новите лица Николай Диков, Камен Костов и Йоана Йончева-Фильова и заместник-министърът на енергетиката Жечо Станков. На последното 17-то място е Илия Лазаров от СДС - началник на кабинета на президента на България от 1997 г. до 2002 г. Петър Стоянов. \r\n\r\n Кандидатите бяха представени от заместник-председателя на ГЕРБ и председател на Предизборния щаб на партията Цветан Цветанов. Вярвам, че ще дадете всичко от себе си ГЕРБ да има 8-9 евродепутати, обърна се той към кандидатите. Цветанов обяви, че ГЕРБ ще се регистрира първа на предстоящите европейски избори и благодари на младежите от ГЕРБ, които от 9.00 часа са пред сградата на ЦИК. \r\nПредседателят на ПГ на ГЕРБ Даниела Дариткова гарантира подкрепата на парламентарния отбор на ГЕРБ за европейския отбор на ГЕРБ, защото само така могат да постигнат победа, която ще е важна за България и за Европа. Важно е да имаме и силен капитан, такъв е нашият премиер Бойко Борисов, посочи тя и отбеляза, че Борисов се вслушва в здравите инстинкти на народа. \r\n\r\n На представянето на кандидатите за ЕП присъства премиерът и председател на ГЕРБ Бойко Борисов, председателят на СДС Румен Христов, кметът на София Йорданка Фандъкова, министри, депутати и членове на ГЕРБ. \r\n \n\t\t\t\t\t\t", "date": "2019.03.31", "title": "Мария Габриел ще води листата на ГЕРБ и СДС за евроизборите"}
{"url": "http://www.bnews.bg/article/259116-barekov_pravata_na_balgarskite_shofyori_na_tir_stanaha_moya_kauza_shte_se_biya_v_ep_za_tyah_i_za_dostoyni_dohodi_snimki", "text": "\n Във Фейсбук попаднахме на коментар на евродепутата Николай Бареков по повод пакет \"Мобилност\". Вижте какво написа Бареков в личният си профил в социалната мрежа! \r\n\r\n \r\n\r\n Правата на българските шофьори на ТИР станаха моя кауза. Ще се бия в ЕП за тях и за достойни доходи и европейски условия на труд на българските работници. Пакет Мобилност дава повод за това. Ето какви неща ми споделят във фб моите приятели Иван, Диан и Боян (истинските им имена) за ужасяващите условия на труд и заплащане от българските транспортни чорбаджии:  \r\nНад 100 хиляди български тираджии работят на трудови договори с минималната работна заплата от 560 лева без да е упоменато в тях длъжността “ шофьор на интернационален камион над 14 тона”. \r\n\r\n В Европа е забранено плащане на километър. Точно така се плаща на българите - 16-20 стотинки на пробег километър. Над минималната заплата всички уговорки са устни и се плаща на ръка според мнението на началника. Обикновено при разплащане правилата се променят в движение все в ущърб на работника. \r\n\r\n В началото на курса шофьорът подписва фиктивен документ с фирмата, че са му изплатени по тарифната ставка 47 евро на ден, колкото се плаща по закон в Австрия и Франция. Разбира се, за българите това е фиктивно и е фалшификат. Шофьорите карат нонстоп извън България минимум 3-4 месеца. После един месец почиват без да получават доходи, ако не са се “уредили” с фиктивен болничен. Такива са правилата на играта, наложени от чорбаджиите мултимилионери или направо милиардери. Ужасяващи са условията на труд. Работят нашите международни шофьори зад волана по 20 часа в денонощието. \r\n\r\n Почивката е 4-5 часа, в които трябва да спят в кабината и да си готвят топла храна на газови котлони в гората или край тира. Пари за паркинг от 10 евро чорбаджията не счита за разход в 90% от случаите и затова шофьорите паркират камионите в отбивки за коли или край някое поле или горичка. В Белгия и Холандия например почти няма крайпътни бани. Тоалетните за хигиенни нужди са по бензиностанции или сред храсталаците в природата. Има и откровени престъпления. \r\n\r\n Двойни магнитни карти, които се сменят на всяка граница. Тахографи с дистанционни, които се изключват и камионът се движи без да отчита. Давате ли си сметка, че нашите български момчета на сила се превръщат в камикадзета застрашаващи десетки животи на пътя? В снимки ви показвам какво ми пратиха шофьори за “луксозните петзвездни кабини”, за които говорят Джамбазки и Новаков. Двамата евродепутати, които са остриетата на олигархията в ЕП. \r\n\r\n От 17 български евродепутати само аз съм единствен, който взе страната на шофьорите. Колегите не бранят транспортния бизнес, а интересите на шепа собственици. Мен са ме избрали бедни българи и хора на наемния труд. Заради тях ще браня истината и справедливостта докрай. Очаквам още ваши сигнали, които ще ми помогнат в битката за правата на българските работници. Без европейски доходи и без достойни условия на труд българите ще бягаме в чужбина и ще оставяме България в ръцете на разбойниците. \r\n\r\n \r\n \n\t\t\t\t\t\t", "date": "2019.03.31", "title": "БАРЕКОВ: Правата на българските шофьори на ТИР станаха моя кауза. Ще се бия в ЕП за тях и за достойни доходи(СНИМКИ)"}
{"url": "http://www.bnews.bg/article/259096-tereza_mey_obmislya_da_vnese_sporazumenieto_za_brekzit_za_chetvarto_glasuvane", "text": "\n Британската премиерка Тереза Мей обмисля да внесе в парламента за четвърто гласуване договореното с Брюксел споразумение за Брекзита, за да се избегне напускане на ЕС без споразумение на 12 април, предаде Франс прес. \r\n  \r\nВчера депутатите отхвърлиха текста за трети път с 344 срещу 286 гласа. Това обаче беше по-добър резултат, отколкото при предишните две гласувания. Известни евроскептични депутати като Борис Джонсън, Джейкъб Рийс-Мог и Доминик Рааб промениха мнението си и подкрепиха споразумението. \r\n\r\n \"Позицията на правителството е, че според нас най-добрият начин да се уважат резултатите от референдума е да се приложи споразумението\", заяви председателят на Консервативната партия Брандън Луис. \r\n  \r\nОчаква се в понеделник депутатите да обсъдят алтернативни варианти за излизане от ЕС. В сряда те не успяха да постигнат мнозинство по нито една от предложените опции. \r\nСпоред британски вестници, цитирани от АФП, правителството обмисля да постави депутатите пред избор - или да гласуват споразумението, договорено от Тереза Мей, или алтернативен проект, който може да получи подкрепата на много депутати и предвижда запазването на по-близки връзки с ЕС от сегашния текст. \r\n  \r\n \n\t\t\t\t\t\t", "date": "2019.03.31", "title": "Тереза Мей обмисля да внесе споразумението за Брекзит за четвърто гласуване"}
{"url": "http://www.bnews.bg/article/259110-v_indiya_se_razbi_iztrebitel_mig_27", "text": "\n\r\nИзтребител-бомбардировач МиГ 27 се разби в индийския щат Раджастан в северозападната част на страната, съобщи The Times of India. Самолетът е на индийските ВВС.\r\n\r\nПилотът е успял да катапултира. Изяснява се причината за катастрофата.\r\n\r\nПо-рано, на 8 март, в Индия катастрофира изтребител МиГ 21 край град Биканер малко след излитането. И тогава пилотът бе успял да катапултира. \n\t\t\t\t\t\t", "date": "2019.03.31", "title": "В Индия се разби изтребител МиГ 27"}
{"url": "http://www.bnews.bg/article/259100-avtobus_se_blasna_do_spirka_v_plovdiv_na_shofyora_mu_priloshalo_i_pochinal", "text": "\n Шофьор на автобус почина в Пловдив, докато управлявал превозното средство, съобщиха от полицията. \r\nСигнал за инцидента е получен около 17:20 ч. \r\n\r\n При ляв завой по бул. „Цар Борис III Обединител“, идвайки от Сточна гара, автобус без пътници преминал в насрещната лента и се блъснал край спирката пред Пловдивски университет „П. Хилендарски“. \r\n  \r\nЕкипи на Спешна медицинска помощ и „Пътна полиция“ са констатирали смъртта на 57-годишния водач, на когото най-вероятно е прилошало поради здравословен проблем. \r\nНяма други пострадали хора. \r\n  \r\nРайонът е отцепен. Водачите да преминават с повишено внимание.  \r\n \n\t\t\t\t\t\t", "date": "2019.03.31", "title": "Автобус се блъсна до спирка в Пловдив, на шофьора му прилошало и починал"}
{"url": "http://www.bnews.bg/article/259114-ot_1_april_kasovite_belezhki_za_gorivo_shte_sadarzhat_podrobna_informatsiya", "text": "\nТова гласят последните промени в наредба за регистриране и отчитане на продажбите\r\nОт 1 април 2019 г. всички касови бележки, които получаваме за заредено гориво на бензиностанциите, ще бъдат по-подробни. Целта е крайният потребител да бъде информиран за това каква част от платената от него сума за закупените течни горива представлява косвени данъци, както и каква е продажната стойност на горивата и стойността на тяхното придобиване от търговеца. \r\n\r\nТова гласят последните промени в Наредба Н-18 за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин, съобщиха от НАП. \r\n\r\nСъгласно новите изисквания при продажба/зареждане на течни горива във фискалния бон, издаван на бензиностанциите, ще трябва да е отпечатана на отделни редове по вид гориво и информация.\r\n\r\n \n\t\t\t\t\t\t", "date": "2019.03.31", "title": "От 1 април касовите бележки за гориво ще съдържат подробна информация"}
{"url": "http://www.bnews.bg/article/259097-trima_raneni_sled_chelen_udar_mezhdu_dve_koli_na_patya_ruse_byala", "text": "\n Поредна тежка катастрофа по пътя Русе-Бяла. Трима души са пострадали след челен удар между две коли, станал малко преди 20:00 ч. снощи, посочва NOVA. \r\nЛинейки на спешна помощ са откарали всички в болница в Русе. На място са пристигнали и екипи на пожарната, за да помагат при изваждането на хората от колите. \r\n\r\n В автомобилите, с русенска и силистренска регистрация, са пътували четирима човека. В едната е имало двама млади мъже, а в другата - семейство. Още не е ясно защо една от колите рязко е навлязла в насрещното платно. \r\nЕкипи на КАТ тепърва ще изясняват причините за инцидента. \r\nКатастрофата причини голямо задръстването на 17 километра преди Русе и в двете посоки. Движението се пропускаше, но само в една лента. Другата бе затворена заради множеството разпилени части от катастрофиралите коли. \r\n \n\t\t\t\t\t\t", "date": "2019.03.31", "title": "Трима ранени след челен удар между две коли на пътя Русе-Бяла "}
{"url": "http://www.bnews.bg/article/259103-erdogan_prizova_turskite_grazhdani_da_glasuvat", "text": "\n Президентът на Турция Реджеп Ердоган късно в събота призова турските граждани да гласуват на днешните местни избори. \r\n  \r\nВ пост в Twitter Ердоган обяви: „В изборния ден ви призовавам да дадете гласа, докато процесът по гласуване не приключи и не бъде предаден на Върховния изборен съвет“. \r\n  \r\nДнешният вот са първите местни избори в Турция под новата президентска република, приета след референдума през април 2017 г. 12 политически партии участват в изборите, като сред кандидатите за кметове на 30 от големите градове има и независими. \r\n  \r\nГласоподавателите ще гласуват в 51 провинции, 519 градски области, 403 области, 386 големи градове. Те ще трябва да изберат 50 236 кметове и общински съветници. \r\n  \r\nПовече от 1 милион кандидати от всички политически партии участват в местните избори. \r\n \n\t\t\t\t\t\t", "date": "2019.03.31", "title": "Ердоган призова турските граждани да гласуват"}
{"url": "http://www.bnews.bg/article/259104-stanislav_stoyanov_shte_sedne_v_deputatskiya_stol_na_tsvetanov", "text": "\n Станислав Стоянов става народен представител от ГЕРБ на мястото на Цветан Цветанов. Решението на Централната избирателна комисия (ЦИК) предстои да бъде обнародвано в Държавен вестник, съобщиха от Комисията. \r\n  \r\nНа свое заседание от 30 март Централната избирателна комисия взе това решение на основа на получено писмо от Народното събрание, в което Комисията е уведомена за предсрочно прекратените пълномощия на Цветан Цветанов като народен представител от Четвърти изборен район - Великотърновски. \r\n\r\n 45-годишният Станислав Стоянов Иванов по професия е икономист. Той е бил народен представител в 42-то и 41-то Народно събрание. \r\nПървоначално беше съобщено, че 27-годишният треньор по мотокрос Георги Недев трябва да заеме депутатското място на Цветанов. Той е следващият в листата на ГЕРБ от Велико Търново от последните избори. В момента Георги Недев е най-младият общински съветник във Великотърновския общински съвет. Шеф е на младежкия ГЕРБ в града. \r\n\r\n Недев беше на 24 години, когато попадна в листата за народни представители и се превърна във феномена 11/11. \r\n \n\t\t\t\t\t\t", "date": "2019.03.31", "title": "Станислав Стоянов ще седне в депутатския стол на Цветанов"}
{"url": "http://www.bnews.bg/article/259099-sblasatsi_aresti_i_naprezhenie_pri_poredni_protesti_na_zhaltite_zhiletki_v_tsyala_frantsiya", "text": "\n \"Жълтите жилетки\" изпълниха улиците на френските градове в 20-тата поредна събота на протести, за да изразят подкрепата си за активист, ранен в сблъсъци с полицията и за да покажат, че продължават да са мобилизирани срещу икономическата политика на правителството, предаде Асошиейтед прес. \r\n  \r\nВ Париж, Бордо, Авиньон и други градове демонстрантите изразяваха солидарност с Женвиев Льоге, 73-годишна антиглобалистка, която получи рана на главата по време на протестите в Ница миналата събота. Прокуратурата в Ница заяви, че тя била съборена на земята от полицай. \"Ние всички сме Женвиев\", гласеше разпространен в интернет призив за днешните протести. \r\n\r\n Сблъсъци между участници в протестите на \"жълтите жилетки\" и полицията избухнаха тази вечер на площад \"Трокадеро\" в Париж, съобщи ТАСС. Служителите на реда бяха принудени да използват сълзотворен газ в отговор на действията на агресивно настроени демонстранти. \r\n  \r\nПлощад \"Трокадеро\" беше крайната точка на участниците в похода, започнал следобед от площада на Източната гара. Манифестацията протичаше мирно, но около 17.30 часа местно време група демонстранти с маски започнаха да хвърлят бутилки и камъни по полицаите, които отвърнаха със сълзотворен газ. \r\n\r\n В Париж днес бяха задържани 32 участници в протестите на \"жълтите жилетки\", по данни на полицията, оповестени в 17.30 часа местно време, съобщи телевизия Бе Еф Ем. \r\n\r\n В южния град Авиньон избухнаха сблъсъци, когато полицията принуди демонстрантите да напуснат тесните улички на средновековния градски център. \r\n  \r\nВ Бордо, югозападна Франция, полицията използва сълзотворен газ, след като група демонстранти запалиха купчина строителни отпадъци и се опитаха да преодолеят полицейските заграждения. Протестите бяха забранени в центъра на града, където през изминалите седмици често избухваше насилие. \r\n\r\n В ранния следобед френското министерство на вътрешните работи съобщи, че в протестите в цялата страна са участвали 5600 души, 1800 от които в Париж. Тази цифра е по-ниска в сравнение с обявените миналата събота по същото време 8300 участници, предаде Франс прес. \r\n\r\n   \r\n \n\t\t\t\t\t\t", "date": "2019.03.31", "title": "Сблъсъци, арести и напрежение при поредни протести на „жълтите жилетки“ в цяла Франция"}
{"url": "http://www.bnews.bg/article/259105-39_kandidati_se_boryat_za_prezidentskiya_post_na_izborite_v_ukrayna", "text": "\n Близо 30 000 избирателни секции бяха отворени в 8.00 ч. в Украйна за гласуването на президентските избори, съобщиха световните агенции. Над 29 милиона са регистрираните гласоподаватели, за президентския пост се борят 39 кандидати. Ако никой от кандидатите не спечели 50% на първия тур, новият държавен глава ще бъде определен на балотаж на 21 април. \r\nХодът на изборите ще се следи от над 2000 наблюдатели от различни международни организации и чужди държави. Безопасността по време на вота ще се осигурява от над 135 000 служители на реда. \r\n\r\n Според последното социологическо проучване, оповестено в петък, фаворит е Володимир Зеленски, който е новак в политиката. 41-годишният комедиен актьор, представител на партия \"Слуга на народа\", събира 20,9%. Сегашният държавен глава Петро Порошенко има 13,7% подкрепа, а опозиционният лидер Юлия Тимошенко е трета с 9,7%. \r\n\r\n Проруският кандидат Юрий Бойко, представител на \"Опозиционна платформа - за живота\", се нарежда четвърти с 8,4% одобрение, следван от председателя на партия \"Гражданска позиция\" Анатолий Гриценко, предаде Ройтерс. \r\n\r\n Главните проблеми, с които трябва да се заеме следващият президент, са корупцията, отношенията с Русия, благосъстоянието, икономиката и състоянието на демокрацията, посочва АП. \r\n\r\n Днешният вот се произвежда пет години след като масови протести принудиха проруския президент Виктор Янукович да избяга от страната, припомня АП. Рязката политическа промяна доведе до анексията на полуостров Крим от Русия и сепаратистки конфликт в Източна Украйна, отнел живота на повече от 13 000 души и икономически упадък. \r\n\r\n   \r\n \n\t\t\t\t\t\t", "date": "2019.03.31", "title": "39 кандидати се борят за президентския пост на изборите в Украйна"}
{"url": "http://www.bnews.bg/article/259112-hilyadi_patsienti_mogat_da_ostanat_bez_lichen_lekar_ot_yuni", "text": "\nХиляди пациенти може да останат без лични лекари от юни, предупреждават здравни специалисти. \r\n\r\nПричината е изискването джипи-тата да имат придобита специалност, за да продължат практиката си, уточниха от Нова телевизия. По първоначални данни около 500 лекарски практики може да бъдат закрити. \r\n\r\nЗа да не останат без медицинска помощ, пациентите трябва да се презапишат при джипи със специалност. \r\n\r\nНай-застрашени са отдалечените и малките населени места. За да продължат да работят, медиците трябва поне да са зачислени за специализация по обща медицина.  \n\t\t\t\t\t\t", "date": "2019.03.31", "title": "Хиляди пациенти могат да останат без личен лекар от юни"}
{"url": "http://www.bnews.bg/article/259106-zuzana_chaputova_stava_parvata_zhena_prezident_na_slovakiya", "text": "\n 45-годишната адвокатка, природозащитничка и активистка Зузана Чапутова, която е новачка в политиката, ще стане първата жена президент на Словакия, предаде ТАСС. \r\n  \r\nЧапутова получава 58,4% от гласовете на балотажа на вчерашните президентски избори, акандидатът на управляващата в Словакия партия - Марош Шефчович, който е зам.-председател на Европейската комисия, получава 41,6%. \r\n\r\n Шефчович каза на брифинг в предизборния си щаб, че се е обадил по телефона на Чапутова, за да я поздрави за победата. \r\n  \r\nЧапутова побеждава в повечето избирателни райони. Особено масово за нея са гласували в столицата Братислава и околностите (73,74%). За Чапутова са дали гласа си общо 1 055 118 избиратели, а за Шефчович - 751 924. Избирателната активност е била 41,8% от общо 4 450 000 избиратели - най-ниска за цялата история на президентските избори в Словакия, които от 1999 г. насам са общо пет. \r\n\r\n Чапутова ще поеме поста от Андрей Киска на 15 юни. Новоизбраният президент каза, че ще работи в интерес на сплотяването на гражданите на Словакия и ще се стреми да получи доверието и не тези, които не са я подкрепили. \r\n\r\n Чапутова потвърди подкрепата си за евроатлантическата ориентация на Словакия и обяви, че първата й визита ще бъде в Чехия. \r\n \n\t\t\t\t\t\t", "date": "2019.03.31", "title": "Зузана Чапутова става първата жена президент на Словакия"}
{"url": "http://www.bnews.bg/article/259094-afganistanskiyat_vitseprezident_otselya_pri_vtoro_pokushenie_ubiha_bodigard", "text": "\n Афганистанският вицепрезидент Абдул Рашид Достум остана невредим при нападение, което доведе до смъртта на негов бодигард, предаде Ройтерс. Това е второто покушение срещу него след връщането му от изгнание миналата година. \r\n\r\n Нападателите направиха засада на автомобилната колона, в която вицепрезидентът пътуваше от град Мазар-и-Шариф, намиращ се в провинция Балх, към провинция Джаузджан, съобщи говорител на неговата партия. При атаката бяха ранени още двама телохранители. \r\n\r\n Достум знаеше, че се планира нападение, но реши да пътува въпреки това, добави говорителят. \r\n\r\n Талибаните поеха отговорността за опита за убийство. Техният говорител Забихула Муджахид заяви, че при атаката са били убити четирима охранители и ранени шестима. \r\n\r\n Опитът за покушение беше извършен осем месеца след като Достум избегна нападение с бомба на летището в Кабул, извършено от атентатор самоубиец. Отговорността за него пое Ислямска държава, припомня Ройтерс. \r\n \n\t\t\t\t\t\t", "date": "2019.03.31", "title": "Афганистанският вицепрезидент оцеля при второ покушение, убиха бодигард"}
{"url": "http://www.bnews.bg/article/259109-v_bozhurishte_organizirat_tsentar_za_detsa_sas_spetsifichni_vazmozhnosti", "text": "\n\r\nС доброволен труд организират първия разнообразен комплекс в България за деца и младежи с проблеми в развитието, съобщи Нова телевизия. Там децата ще могат да се лекуват, учат и спортуват, без да се налага родителите им да ги местят. \r\n\r\nВ неделя десетки доброволци разчистваха сградата на бивша военна школа в Божурище. \r\n\r\nОт общината са предоставили постройката безвъзмездно за следващите 10 години. В нея ще бъде създаден първият в България комплекс за деца и младежи с проблеми в развитието. В него те ще могат да се лекуват, учат и спортуват, без да се налага родителите им да ги местят от място на място, от сутрин до вечер. \r\n\r\nИдеята дошла от майка, която има решителност да се изправи срещу предизвикателствата. Нейният син е едно от недоносените деца, което изпитва върху себе си всички трудности на ежедневието, които имат хората със специални потребности в България. Състоянието на детето може да се подобри, ако ходи на езда, плуване и футбол заедно със задължителните рехабилитация и срещи с психолог и логопед. \r\n\r\nЗа да има възможност да комбинира тези занимания родителите трябва да комбинират време, средства и маршрути, защото всички помощни дейности са на различни места. \r\n\r\nХиляди семейства живеят на същите обороти. Много родители въобще не смогват да ходят и на работа, признават родителите. Това е причината да се опитат да преобразят пустеещата сграда в модерен комплекс, за медицински и социални грижи. \r\n\r\nВ близост до сградата ще има едно опитно поле, в което децата ще могат да садят растения, цветя, билки, след това може да ги предлагат на търговските вериги, на ресторантите. Милион и половина ще струва възстановяването на целия комплекс. \r\n\r\nТе са открили и дарителска сметка на името на Сдружение \"За децата-2017\". Цялата информация за проекта можете да намерите на: https://www.forkids2017.org/ \n\t\t\t\t\t\t", "date": "2019.03.31", "title": "В Божурище организират център за деца със специфични възможности"}
{"url": "http://www.bnews.bg/article/259095-papata_i_kralyat_na_maroko_prizovaha_erusalim_da_se_zapazi_multireligiozen", "text": "\n Папа Франциск и мароканският крал Мохамед Шести призоваха да се \"запази\" град Ерусалим като \"общо наследство на трите монотеистични религии\". Светият отец е на двудневното си посещение в Мароко. \r\n\r\n \"Смятаме за важно да се запази свещеният град Ерусалим/Ал Кудс аш Шариф като общо наследство на човечеството и най-вече за вярващите от трите монотеистични религии\", заявиха папата и кралят в съвместна декларация, подчертавайки уникалния и свещен характер на града, предаде Франс прес, цитирана от БТА. \r\n\r\n Ерусалим трябва да остане \"място за среща и символ на мирното съвместно съществуване, където се култивират взаимното уважение и диалогът\", призоваха те. \r\n\r\n За тази цел трябва да се запази специфичният мултирелигиозен характер на града, специфичното му духовно измерение и културна идентичност, добавиха Франциск и Мохамед Шести. Те апелираха да се гарантира достъпа на вярващите от трите монотеистични религии и правото на всички тях да упражняват там собствената си религия. \r\n\r\n Ерусалим е в центъра на дипломатическо напрежение, особено засилено след решението на президента на САЩ Доналд Тръмп да премести в града американското посолство, което досега се намираше в Тел Авив, припомня АФП. Статутът на града обаче е един от най-трудните въпроси в уреждането на израелско-палестинския конфликт. Израел смята целият град за своя неделима столица, а палестинците искат Източен Ерусалим да стане столица на бъдещата държава, към чието създаване се стремят. \r\n\r\n Междувременно папата призова днес от Мароко светът да промени отношението си към мигрантите, хиляди от които загинаха през последните години при опит да достигнат Европа, предаде ДПА. Франциск отправи призива си малко след началото на посещението си в Мароко, откъдето хиляди пътуващи към Европа мигранти се насочват към Испания. \r\n\r\n Мигрантите трябва да се възприемат като личности, а не цифри и да се признават правата и достойнството им във всекидневния живот и при вземането на политически решения, заяви Франциск на официална церемония по посрещането в Рабат. \r\n\r\n \"Вие знаете за моята голяма загриженост за често мрачната съдба на такива хора, повечето от които не биха напуснали страните си, ако не са били принудени\", добави той. \r\n\r\n Този проблем \"няма да бъде решен чрез издигане на бариери, подхранване на страх от другите или отказ да се помогне на тези, които законно се стремят към по-добър живот за себе си и семействата си\", подчерта Франциск. \r\n\r\n Папата призова Мароко да продължи да приема мигранти и да им предлага защита, предаде Асошиейтед прес. Той изрази надежда, че страната ще продължи да бъде модел за човечност, добър прием и защита на мигрантите, стремящи се към по-добър живот. \r\n\r\n В африканската страна има около 100 000 мигранти и правозащитни организации съобщават за случаи на злоупотреби, припомня ДПА. \r\n\r\n Инцидент \r\n\r\n Мъж се затича към автомобила на мароканския крал Мохамед Шести скоро след пристигането в Рабат на папа Франциск, предаде Ройтерс. \r\n\r\n Мъжът бързо бе задържан от охраната на мароканския крал. Мохамед Шести стоеше изправен в автомобила с отворен покрив и махаше на събралото се по улиците в Рабат множество. В кортежа до него се движеше автомобилът на папата. \r\n\r\n След инцидента автомобилът на монарха леко увеличи скоростта, но други инциденти на последваха. Не е ясно какво точно се е опитвал да извърши неидентифицираният мъж. \r\n \n\t\t\t\t\t\t", "date": "2019.03.31", "title": "Папата и кралят на Мароко призоваха Ерусалим да се запази мултирелигиозен"}
{"url": "http://www.bnews.bg/article/259102-komandosite_ubili_zhurnalista_dzhamal_hashogi_bili_obuchavani_v_sasht", "text": "\n Членовете на саудитския екип от командоси, които убиха саудитския журналист Джамал Хашоги, са били на обучение в САЩ, съобщи в. \"Вашингтон пост\", който разкрива нови елементи около смъртта на бившия си автор, предаде АФП. \r\nКритикът на саудитския режим Хашоги, който живееше в САЩ, беше убит на 2 октомври от екип от 15 агенти, пристигнали от Рияд в консулството на страната в Истанбул. Тялото на журналиста и досега не е открито. \r\nСлед като първоначално отричаше убийството, Саудитска Арабия каза, че станалото е резултат от операция, извършена от лица, които са били \"извън контрол\" и затова се изродила. Съдебен процес срещу 11 подсъдими започна в началото на годината в саудитски съд. \r\nСпоред журналиста на \"Вашингтон пост\" Дейвид Игнейшъс, \"саудитец, който внимателно прочел стенограмата от аудиозаписа\", направен с поставен от турските служби микрофон в консулството, му разказал, че екипът смятал да отвлече Хашоги и да го върне в Саудитска Арабия, за да бъде разпитан. От записа се разбира, че на журналиста била поставена инжекция, \"вероятно с много силен седатив\", преди да му сложат торба на главата. \"Не мога да дишам. Имам астма. Не го правете\", се чувало да вика Хашоги непосредствено преди смъртта си. \r\nИгнейшъс казва, че е разговарял с повече от 10 американски и саудитски източници, пожелали анонимност. Те му съобщили, че някои членове на \"групата за бърза намеса\", създадена от саудитските власти и изпратена в Истанбул, са били обучавани в САЩ. \r\n\r\n ЦРУ е уведомило други правителствени агенции, че това обучение по специални операции може да е било частично осъществено от групата Tier 1 (Тайър уан) - компания от щата Арканзас с разрешително от Държавния департамент, пише вестникът. \"Това обучение е било проведено преди смъртта на Хашоги\" и \"не е възобновявано след това\", уточнява всекидневникът, уверявайки, че и други дейности по обмен в сферата на сигурността между САЩ и Саудитска Арабия са преустановени след убийството на Хашоги. \r\n \n\t\t\t\t\t\t", "date": "2019.03.31", "title": "Командосите, убили журналиста Джамал Хашоги, били обучавани в САЩ"}
{"url": "http://www.bnews.bg/article/259098-aresti_i_raneni_po_vreme_na_protest_v_barselona", "text": "\n Най-малко петима демонстранти бяха ранени, а седем други – задържани, по времена масови протести в Барселона. Протестиращите излязоха по улиците на каталунската столица по призива на крайнодясната партия „Вокс“ на марш под надслов „Испания за Каталуния“. \r\n  \r\nЧаст от демонстрантите – поддръжници на крайно десни и сепаратистки групировки, влязоха в сблъсъци с полицията, която се опита да разпръсне демонстрацията. \r\n\r\n Лидерът на „Вокс“ Сантяго Абаскал обеща на поддръжниците си, ако неговата партия спечели предсрочните избори на 28 април, да отнеме правомощията на каталунската администрация и да я свърже с централното правителство, да разпусне каталунската полиция и да призове прокуратурата да арестува каталунския президент Ким Тора. \r\n\r\n Около 5000 членове на „Вокс“ се събраха в Барселона, което е изненадващо голям брой, като се има предвид факта, че влиянието на партията в каталунската столица е доста слабо. \r\n\r\n   \r\n \n\t\t\t\t\t\t", "date": "2019.03.31", "title": "Арести и ранени по време на протест в Барселона"}
