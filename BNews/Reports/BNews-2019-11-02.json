{"url": "http://www.bnews.bg/article/264113-intenziven_e_trafikat_na_granitsata_s_rumaniya_i_turtsiya", "text": "\n Интензивен е трафикът на границата с Румъния и Турция тази сутрин, съобщават от \"Гранична полиция\". \r\n\r\n На ГКПП \"Капитан Андреево\" трафикът е силно интензивен на изход за товарни автомобили. \r\n\r\n На ГКПП \"Дунав мост Русе\" и ГКПП \"Дунав мост Видин\" трафикът е интензивен на изход за товарни автомобили. \r\n \n\t\t\t\t\t\t", "date": "2019.11.02", "title": "Интензивен е трафикът на границата с Румъния и Турция"}
{"url": "http://www.bnews.bg/article/264120-nay_malko_10_zaginali_pri_vzriv_v_siriyski_grad_na_granitsata_s_turtsiya", "text": "\n Най-малко десет души са загинали и над 30 са ранени при взрив в сирийския град Тал Абияд на границата с Турция, съобщи Ройтерс. \r\n\r\n Според съобщението взривът е станал на един от градските пазари. \r\n\r\n Според Обсерваторията сред загиналите от експлозията на кола-бомба има протурски бойци и цивилни. Анадолската агенция определи нападението като бомбена атака. \r\n\r\n В Тал Абияд станаха някои от най-тежките сражения от началото на турската военна операция в срещу кюрдските милиции в Североизточна Сирия. \r\n\r\n По време на операцията \"Извор на мира\", която започна на 9 октомври, Турция установи контрол върху граничната зона между градовете Рас ал Айн и Тал Абияд. \r\n \n\t\t\t\t\t\t", "date": "2019.11.02", "title": "Най-малко 10 загинали при взрив в сирийски град на границата с Турция"}
{"url": "http://www.bnews.bg/article/264119-vrachvame_protestna_nota_vav_frenskoto_vanshno_ministerstvo_zaradi_izyavlenie_na_makron", "text": "\n Вицепремиерът и министър на външните работи Екатерина Захариева нареди на посланика ни в Париж Ангел Чолаков да връчи протестна нова във френското външно министерство. \r\n\r\n Френският посланик у нас г-жа Флоранс Робин бе извикана в понеделник в МВнР за обяснения, съобщиха от МВнР. Това се налага след думите на френския президент Еманюел Макрон относно „украинските и българските банди”.  \r\n\r\n “Предпочитам легалните мигранти от Гвинея и Кот д'Ивоар пред нелегалните украински или български банди”, казва френският президент в интервю за крайнодясното списание “Вальор актюел”. \r\n\r\n Макрон подчертава още, че ще хвърли цялата си енергия срещу създаването на паралелни общества и срещу нелегалната миграция.  \r\n\r\n Украинското министерство на външните работи също извика френския посланик. \r\n\r\n Интервюто с Макрон предизвика остра реакция и сред цялата журналистическа гилдия във Франция. Авторитетният седмичник \"L'observateur\" подчертава, че \"за първи път президент на Франция дава интервю за крайно дясна медия\". \r\n\r\n Списание \"Marianne\" се възмущава от нескопосаните обяснения на администрацията на Макрон за скандалното интервю. \"С това си интервю Макрон зави рязко към крайната десница\", пише от своя страна вестник \"Liberation\". Остри коментари има и във вестниците Le Parisien и Le Figaro.  \r\n\r\n Правителствени източници защитават интервюто пред крайнодясното списание с аргумента, че трябвало да се разговаря с всички французи през всички медии. \r\n\r\n Дебатът във Франция за миграцията и исляма се поднови заради разгорелия се отново спор около носенето на забрадките като религиозен символ. \r\n \n\t\t\t\t\t\t", "date": "2019.11.02", "title": "Връчваме протестна нота във френското външно министерство заради изявление на Макрон"}
{"url": "http://www.bnews.bg/article/264116-vsichki_zhertvi_ot_kamiona_kovcheg_sa_vietnamski_grazhdani", "text": "\n Всички жертви от камиона ковчег във Великобритания са виетнамски граждани. Това обявиха късно снощи от британското разследване. \r\n\r\n Полицията в Есекс е в контакт с виетнамското правителство и с най-малко 28 семейства, който издирват свои близки сред загиналите. \r\n\r\n Двама ирландци вече са с повдигнати обвинения за убийство и трафик на хора заради смъртта на 39 мигранти в хладилен камион. \r\n\r\n Властите във Виетнам са по следите на голяма трафикантска мрежа, като вчера бяха арестувани двама заподозрени. \r\n \n\t\t\t\t\t\t", "date": "2019.11.02", "title": "Всички жертви от камиона ковчег са виетнамски граждани"}
{"url": "http://www.bnews.bg/article/264117-kakvo_vreme_ni_ochakva_prez_uikenda", "text": "\n В събота слънцето се завръща. Ще има и облаци в небето, но без валежи. Утрото ще е студено. термометрите ще показват между 1 и 6 градуса, но през деня вятърът вече ще е топъл - слаб до умерен и това ще повиши градусите. Максималните стойности в събота ще са между 11 и 16 градуса. \r\n\r\n В планините преди обяд все още ще бъде облачно и мъгливо, на места ще превалява дъжд, над 1300м - сняг. Следобед слънцето ще се покаже, а вятърът ще е до умерен. Максималната температура на височина 1 200м ще бъде около 7 градуса, на 2 000 - към 1. \r\n\r\n В неделя и понеделник температурите ще продължават да се повишават. Северно от планините ще се усеща силен южен вятър и стойностите в тези райони могат да стигнат до 25-27 градуса, в останалите места - 15-20. На места ще бъде слънчево, като в понеделник следобед слабо ще превали в южната половина. \r\n\r\n Във вторник и сряда -  слънцето ще е с нас и ще е топло за периода. И в сряда ще бъде предимно слънчево, на места – със сутрешни мъгли. В четвъртък отново ще има временни увеличения на облачността и на места ще превали. Вятърът ще бъде от запад-югозапад, слаб до умерен. \r\n \n\t\t\t\t\t\t", "date": "2019.11.02", "title": "Какво време ни очаква през уикенда?"}
{"url": "http://www.bnews.bg/article/264115-i_v_denya_predi_balotazha_ne_se_dopuska_agitatsiya", "text": "\n Както на първия тур на местните избори, така и 24 часа преди балотажа и в деня на вота, не се допуска предизборна агитация съгласно Изборния кодекс. \r\n\r\n Събота е т.нар ден за размисъл и според закона са в сила известни ограничения. \r\n\r\n Освен недопускане на политическа агитация, не се разрешава и оповестяването под каквато и да е форма на социологически проучвания до затваряне на изборните секции в неделя. \r\n\r\n Недопустимо също и разпространяването на нови агитационни материали, както и унищожаването на материали, поставени в съответствие със законовите изисквания на местата, определени от кмета на съответната община. \r\n\r\n В помощ на желаещите да гласуват Дирекция „Български документи за самоличност” е създала нужната организация за издаване на документи. \r\n\r\n При произвеждането на втори тур за кметове – на 3 ноември, се издават нови удостоверения от 29 октомври до 3 ноември включително, като издадените за първи тур са невалидни, напомниха от МВР. \r\n\r\n Три вида избори ни очакват в неделя. Избираме кмет на община, кмет на кметство и кмет на район. \r\n\r\n На 3 ноември ще гласуваме за кметове на 97 общини, 377 кметства и 31 района.  \r\n \n\t\t\t\t\t\t", "date": "2019.11.02", "title": "И в деня преди балотажа не се допуска агитация"}
{"url": "http://www.bnews.bg/article/264118-grigor_e_edin_ot_nay_golemite_talanti_v_nashiya_sport", "text": "\n „Григор е един от най-големите таланти в нашия спорт през последното десетилетие. Често го сравняват с Федерер и има защо. След Откритото първенство на САЩ играта му е на значително по-високо ниво”. Това заяви Новак Джокович за съперника си на полуфиналите на мастърс турнира в Париж Григор Димитров. \r\n\r\n Бекхендът винаги е бил слабото му място. Повечето му съперници го атакуват точно на бекхенд, но той доста е подобрил този компонент от играта си. Виждам, че доста добре му се получава сеченият бекхенд. Връща добре топката и се движи много добре по корта. Той е един от най-добре подготвените физически играчи в тура и това му помага винаги да е на точната позиция\", коментира Джокович, цитиран от БГНЕС. \r\n\r\n Джокович ще се изправи в спор за място на финала в Париж срещу първата ни ракета Григор Димитров, който в петък надви Кристиан Гарин в два сета. Двамата имат девет мача помежду си, като нашият тенисист има един-единствен успех, дошъл на Мастърса в Мадрид през 2013 година. Последната им среща беше в Синсинати през 2018, когато Джокович спечели в три сета. Ноле и Григор са се изправяли един срещу друг и в зала „Берси“ през 2016, когато Джокера триумфира в три сета на осминафиналите в надпреварата. \r\n\r\n Двубоят между Григор Димитров и Новак Джокович е в събота от 15.00 часа българско време. \r\n \n\t\t\t\t\t\t", "date": "2019.11.02", "title": "Григор е един от най-големите таланти в нашия спорт"}
{"url": "http://www.bnews.bg/article/264114-arhangelova_zadushnitsa_e", "text": "\n Днес е Архангелова задушница, отбелязва се винаги в съботата преди Архангеловден, който е  на 8 ноември. \r\n\r\n На този ден се отдава почит към паметта на мъртвите, както и признателност към загиналите в редовете на Българската армия. \r\n\r\n Архангелова задушница се нарича още Рангелова задушница, Голяма задушница, Мъжка задушница.  \r\n\r\n На този ден, както на всеки друг помен, се раздават жито, хляб, вино, сладкиши, бонбони, плодове и други храни. Освен на близките се раздава и на хората около съседните гробове, дори да са непознати. Житото символизира възкресението, а хлябът – Исус Христос.  \r\n\r\n Панихида по повод Архангелова задушница ще бъде отслужена днес от 11 ч. във Военния мавзолей-костница на Централните софийски гробища в памет на българските военнослужещи, загинали във войните, в операции по поддържане на мира и при изпълнение на воинския дълг в мирно време. Заупокойната служба ще отслужи Белоградчишкият епископ Поликарп. \r\n\r\n Панихиди ще бъдат отслужени и в Асеновград, Благоевград, Бургас, Варна, Карлово, Пловдив и Плевен. \r\n \n\t\t\t\t\t\t", "date": "2019.11.02", "title": "Архангелова задушница е"}
