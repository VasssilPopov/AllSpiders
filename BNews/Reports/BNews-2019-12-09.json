{"url": "http://www.bnews.bg/article/264728-predlozhenieto_za_nezavisimo_razsledvane_na_gl_prokuror_e_pretupvane_na_vaprosa", "text": "\n „Това е претупване на въпроса. Просто искаме да се отървем в събота срещу неделя от едно главоболие, което ни пречи. Това главоболие се нарича върховенство на правото. Не е редно такъв въпрос да се решава на коляно. Това е повърхностно, защото няма анализ, няма посочени мнения на юристи, на професори, на практици, на представители на доктрината, на конституционалисти“. \r\n\r\n Това коментира пред БНР Зинаида Златанова, бивш правосъден министър и бивш ръководител на представителството на Европейската комисия в България, по повод предложението на управляващата партия абсолютно независим прокурор да контролира работата на главния прокурор. \r\n\r\n Според Златанова има опасност с предлагането на механизъм за независимо разследване на главния прокурор да не отговорим на Конституцията и на Венецианската комисия. \r\n\r\n Тя подчерта, че процедурата за избор на този „контрольор“ изглежда, че ще e по-облекчена от тази за самия главен прокурор. За Златанова това е неправилно и попита – ще има ли състезателност при избора на „контрольора“? \r\n\r\n „Другият голям проблем, който трябва да се преодолее е, че нямаме европейския опит… Когато в една демократична държава, каквато е България, процедурите за назначаване на главен прокурор са тежки и бавни, то е защото това е човек, който трябва да бъде подбран така, че да не го подозираме в някакви намерения за извършване на тежки престъпления. Тази презумпция, че този, който стане главен прокурор, от първия си ден на поста ще започне да обмисля как да извършва умишлени престъпления, показва степента на правосъзнание в управляващите, в обществото. Това е недоверие“. \r\n \n\t\t\t\t\t\t", "date": "2019.12.09", "title": "Предложението за независимо разследване на гл. прокурор е претупване на въпроса"}
{"url": "http://www.bnews.bg/article/264732-nay_golyamata_chastna_kolektsiya_ot_uiski_shte_bade_prodadena_za_blizo_8_mln_paunda", "text": "\n Най-голямата частна колекция от уиски ще бъде продадена на онлайн търг. \r\n\r\n Повече от 3,900 бутилки ще намерят нов собственик, а общата сума на бутилките е между 7 и 8 млн. паунда, пише Би Би Си. \r\n\r\n В „перфектната колекция” са включени редки малцови „Макалън”, „Баумор” и „Спрингбанк”. Освен това се смята, че това е най-обширната частна колекция, в която е представен целият блясък на шотландските дестилерии от XX в. \r\n\r\n Редките бутилки уиски са принадлежали на Ричард Гудинг, починал през 2014 г. и притежавал една от най-големите компании за дистрибуция на безалкохолни напитки. Бизнесменът събирал уникалните „находки” в продължение на 20 години. \r\n\r\n Според семейството му, Ричард се е стремял да създаде „Перфектната колекция” уиски, пътувайки редовно до Шотландия с частния си самолет в търсене на специални бутилки от търгове и дестилерии. \r\n\r\n Специфичният микс от уискита включва бутилки от някои затворени дестилерии на Шотландия, като Stromness и Dallas Dhu. В него са представени и някои от най-търсените бутилки в света, включително 60-годишният етикет \"Макалън\" 1926 Валерио Адами и 60-годишният Fine and Rare на \"Макалън\" 1926. \r\n\r\n През октомври бутилка The Macallan 1926 бе продадена за близо 1,5 милиона паунда. \r\n \n\t\t\t\t\t\t", "date": "2019.12.09", "title": "Най-голямата частна колекция от уиски ще бъде продадена за близо 8 млн. паунда"}
{"url": "http://www.bnews.bg/article/264731-rusiya_ima_problem_s_dopinga_no_tryabva_da_obzhalvame", "text": "\n Русия на всяка цена трябва да обжалва наказанието на Световната антидопингова агенция (WADA), обяви министър-председателят на страната Дмитрий Медведев.  \r\n\r\n \"Мисля, че организациите, които отговарят за това - имам предвид руските организации, в чиято компетентност са всички тези въпроси, ще трябва да обмислят обжалване\", подчерта Медведев. \r\n\r\n Спортистите на Русия получиха забрана да участват в значими международни състезания - включително олимпийски игри и световни първенство - през следващите 4 години. Решението е свързано с отнемането на лиценза на Руската антидопингова агенция заради системни нарушения на правилата за забранени медикаменти. \r\n\r\n В същото време Медведев призна, че в руския спорт има проблеми с допинга и това е \"невъзможно да се отрече\".   \r\n \n\t\t\t\t\t\t", "date": "2019.12.09", "title": "Русия има проблем с допинга, но трябва да обжалваме"}
{"url": "http://www.bnews.bg/article/264730-grigor_dimitrov_s_nov_trenyor", "text": "\n Григор Димитров започва работа с Крис Гро, съобщи TennisKafe.com. Той е бивш наставник на Томи Хаас. Роденият в Германия, но живеещ в Сан Диего специалист бе в екипа на Хаас в периода 2012 – 2013 г. и после през 2015 г. Гро е работил още с Михаел Берер, Тейлър Фриц и Брадли Клан. \r\n\r\n В последните четири години Крис Гро е консултант към тенис федерацията на Съединените американски щати и се занимава с развитието на играчите. \r\n\r\n Треньорската кариера на Гро започва през 2010 г. Без съмнение, най-добра досега е колаборацията му с Томи Хаас. Германският тенисист в рамките на 11 месеца се изкачва от извън топ 200 до №11 в света в този период, като печели титлите в Хале (2012 г.), Мюнхен (2013 г.) и Виена (2013 г.) Записва и успехи над Новак Джокович и Роджър Федерер и печели наградата на АТР за завръщане на годината през 2012 г. \r\n\r\n Гро тренира и Тейлър Фриц, откакто американецът е 15-годишен. През 2015 г. представителят на „Следващото поколение“ спечели US Open при младежите и игра финал на Ролан Гарос, докато германският треньор бе в отбора му. Впоследствие Фриц оглави ранглистата на ITF, а в рамките на следващите два сезона спечели и първите си титли от сериите „Чалънджър“. \r\n\r\n Гро е роден през 1981 г., завършил е университета в Сан Диего. На сингъл като играч е влизал в топ 1000, но от самото начало се фокусира върху треньорската си работа, като още през 2008 година, две години, преди да стане професионален АТР треньор, работи като наставник в университета, в който е завършил. \r\n\r\n Григор Димитров вече започна подготовката си. В последните месеци той нямаше треньор. Последно в щаба на българина бе Радек Щепанек. Първата ни ракета заяви на пресконференцията си в София, че продължава да получава съвети от Андре Агаси. \r\n\r\n Най-добрият резултат на Григор за годината дойде в турнир, в който той нямаше треньор в щаба си. На US Open беше без Андре Агаси и без Радек Щепанек, а дебютира на полуфинал в Ню Йорк. Тогава бившият №3 осъществи една от най-големите победи в кариерата си –  за първи път надигра Роджър Федерер от осем опита и напълно обърна картите. \r\n \n\t\t\t\t\t\t", "date": "2019.12.09", "title": "Григор Димитров с нов треньор"}
{"url": "http://www.bnews.bg/article/264735-transportnata_komisiya_na_stolichniya_obshtinski_savet_glasuva_za_uvelichavane_na_danatsite", "text": "\n   \r\n\r\n Днес привечер след оспорван дебата и само с един глас повече транспортната комисия на Столичния Общински Съвет гласува да увеличи данъка за моторни превозни средства на столичани. \r\n\r\n Карлос Контрера от ВМРО изплю камъчето на истината и след поставен въпрос от Калоян Паргов как точно ще се подобри качеството на въздуха от увеличените данъци, Контрера заяви, че от увеличените данъци смятат да плащат задълженията на транспортните фирми и да финансират започнати вече проекти. \r\n\r\n По този начин стана ясно, че управляващата коалиция ГЕРБ- ВМРО изобщо няма идея как да подобри качеството на въздуха в столицата. Паргов отправи остри критики към управляващите, като същевременно заяви, че е необходимо спешно изграждане на довеждаща инфраструктура, чрез която да се стимулира ползването на обществения градски транспорт. \r\n\r\n Паргов постави още и въпросът за измиването на възлови улици през летния сезон, за да бъдат намалени фините прахови частици във въздуха. Предложенията на Калоян Паргов успяха да съберат шест гласа срещу вдигането на пътния данък срещу седем за управляващите, като ключов за вдигането на данъците се оказа гласът на независимия Борис Бонев от \"Смучи София\". Борис Бонев вече дава ясни сигнали, че ще подкрепя управляващите, с което е поредния, който излъга своите избиратели. \r\n \n\t\t\t\t\t\t", "date": "2019.12.09", "title": "Транспортната комисия на Столичния Общински Съвет гласува за увеличаване на данъците!"}
{"url": "http://www.bnews.bg/article/264717-prezidentat_rumen_radev_svikva_sreshta_za_izbornite_pravila", "text": "\n Среща за изборните правила свиква президентът Румен Радев. От администрацията му обявиха, че за дискусия по темата са поканени представители на ЦИК, отговорните институциите за провеждането и организацията на местните избори, както и анализатори на изборния процес. \r\n\r\n Целта на срещата е да бъдат набелязани проблемите при гласуването и начините за тяхното отстраняване. \r\n\r\n Радев анонсира тази своя инициатива още в деня на балотажа – 3 ноември. \r\n\r\n Според него проблем са големият брой недействителни бюлетини и сигналите за нарушения на изборния процес, които рушат доверието в институциите. \r\n \n\t\t\t\t\t\t", "date": "2019.12.09", "title": "Президентът Румен Радев свиква среща за изборните правила"}
{"url": "http://www.bnews.bg/article/264733-ostaviha_v_aresta_petima_ot_livanskata_peralnya", "text": "\n Специализираният наказателен съд задържа под стража петимата участници в организираната престъпна група за пране на пари, придобити чрез компютърни измами (известна като „Ливанската пералня“), за които Специализираната прокуратура поиска най-тежката мярка за неотклонение. Шестият обвинен за участие е с парична гаранция заради влошено здраве, съобщиха от прокуратурата. \r\n\r\n От събраните до момента доказателства може да се направи обосновано предположение обвинените да са извършили престъплението, за което са обвинени, има опасност да извършат ново престъпление или да се укрият, прие съдът. \r\n\r\n Участниците в групата, сред които ливанец и иракчанин с българско гражданство, бяха задържани на 4 декември 2019 г. в София, Своге и с. Новачене при съвместни действия по разследването на Отдел „Следствен“ при Специализираната прокуратура и ГДБОП. Иззети бяха компютърни конфигурации, таблети, документи, мобилни телефони, чужди лични документи и банкови карти. \r\n\r\n Българските участници в групата са осигурявали т.нар „финансови мулета”, които са получавали в „свои“ банкови сметки и превеждали чрез онлайн банкиране в Китай и Хонг Конг огромни суми, придобити чрез компютърни измами, ощетили компании в Европа и САЩ. \r\n\r\n В България „финансови мулета” били набирани сред лица с нисък социален статус, които се съгласявали срещу сума от 50 до 500 лева на тяхно име да бъде регистрирана фирма и банкова сметка с активирана услуга онлайн банкиране, а правата върху въпросната банкова сметка – да бъдат предоставени на членовете на групата. \r\n\r\n Извън страната хакери „влизали“ в кореспонденцията на търговски компании. При сключване на сделка и изпращане на проформа фактура от страна на продавача, те „по спешност“ информирали от негово име за промяна банковата сметка за превеждане на парите. Така сумите били отклонявани по сметки на международната престъпната група. \r\n\r\n От 2016 г. до ноември 2019 г. в България са били регистрирани над 90 търговски дружества, чиито сметки са използвани или са подготвени за изпиране на пари от компютърни измами, извършени в чужбина. Общият размер на осъществените измами в САЩ и Европа възлиза на над 44 000 000 евро и 15 000 000 щатски долара. \r\n \n\t\t\t\t\t\t", "date": "2019.12.09", "title": "Оставиха в ареста петима от „Ливанската пералня“"}
{"url": "http://www.bnews.bg/article/264727-v_aresta_zaradi_zapalka_i_drebni_moneti", "text": "\n Куриозен обир в Пловдив. Крадец предизвика невъобразим шум рано тази сутрин при опит да обере магазин за цигари и алкохол. \r\n\r\n Вместо да пази тишина, докато се опитва да задигне стоката, крадецът разбил входната стъклена врата с помощта на тежко метално заграждение, взето от близкия строителен обект. \r\n\r\n Задействаната аларма докарала бързо охранителите, пристигнали и полицаи, които го арестували. \r\n\r\n Крадецът взел запалка и дребни монети от касата. \r\n \n\t\t\t\t\t\t", "date": "2019.12.09", "title": "В ареста заради запалка и дребни монети"}
{"url": "http://www.bnews.bg/article/264718-proshtavame_se_sas_stoyanka_mutafova", "text": "\n Прощаваме се със Стоянка Мутафова – Кралицата на българската комедия. \r\n\r\n Тя почина на 6 декември – Никулден, след продължително боледуване. \r\n\r\n Неизчерпаемата енергия на 97-годишната актриса спечели сърцата на няколко поколения с ролите си в театъра, киното и телевизията. \r\n\r\n Стоянка Мутафова продължаваше да играе с жар и плам и след като навърши 90. \r\n\r\n Поклонението пред нейния талант е днес от 11 ч. до 16 ч. в Сатиричния театър. \r\n \n\t\t\t\t\t\t", "date": "2019.12.09", "title": "Прощаваме се със Стоянка Мутафова"}
{"url": "http://www.bnews.bg/article/264736-vizhte_kak_tsveta_karayancheva_i_valeri_simeonov_byagat_ot_zhurnalista_dimitar_bayraktarov_video", "text": "\n Вижте как Цвета Караянчева и Валери Симеонов бягат от журналиста Димитър Байрактаров. Караянчева демонстрира мода позната от мутренските времена и се опита да спре журналиста с охранители приличащи на четирикрилни гардероби, но... вижте какво се случи:  \r\n\r\n \r\n\r\n   \r\n \n\t\t\t\t\t\t", "date": "2019.12.09", "title": "Вижте как Цвета Караянчева и Валери Симеонов бягат от журналиста Димитър Байрактаров!- видео"}
{"url": "http://www.bnews.bg/article/264720-trima_dushi_postradaha_pri_katastrofa_na_patya_ruse_razgrad", "text": "\n Трима души са пострадали при катастрофа между микробус и лек автомобил, станала на пътя Русе-Разград, в района между селата Бъзън и Писанец, в понеделник сутринта. За инцидента потвърдиха от Спешна помощ в крайдунавския град. Сигналът е подаден около 5.15 ч. \r\n\r\n Ранените са с фрактури на крайници и травми по тялото. Откарани са в болница без опасност за живота. \r\n\r\n Заради инцидента движението в участъка е ограничено. Създаден е обходен маршрут. \r\n \n\t\t\t\t\t\t", "date": "2019.12.09", "title": "Трима души пострадаха при катастрофа на пътя Русе-Разград"}
{"url": "http://www.bnews.bg/article/264719-otnovo_zelena_svetlina_za_stroezhite_kray_kamping_gradina", "text": "\n Рестарт на строежите зад плажа край къмпинг „Градина”. Инвеститорът е преработил проекта за няколко сгради в защитена зона „Бакърлъка”, а екоинспекцията в Бургас е дала „зелена светлина” за строителството им. \r\n\r\n Около пясъчни дюни на площ от 5,5 декара се предвижда изграждането на бар, ресторант, магазин и паркинг с височина на постройките до 7 метра. \r\n\r\n В преработения проект липсва буферната зона от 10 м край природните образувания, която по закон ги защитава от увреждане. \r\n\r\n Според представител на инвеститора такава не е необходима, тъй като вече има специализирани карти на дюните. \r\n\r\n Жители на близкия курортен град Черноморец се опасяват, че новите постройки ще ограничат достъпа до плажа. Хората не искат плаж „Градина” да се превърне в град Градина или нов „Слънчев бряг”. \r\n\r\n От екоинспекцията обясниха, че са изискали в доклада на инвеститора да бъде включено становище на специалист геоморфолог. \r\n\r\n „Той заявява, че реализацията на инвестиционно предложение няма да увреди близките дюни, които се намират около имота\", обясни Тонка Атанасова, директор на РИОСВ-Бургас. \r\n\r\n \"Когато са издавали първото разрешение, не са се съобразили, че ние сме община с ОУП и специализирана карта. Законодателят казва - където има специализирана карта на пясъчните дюни, не е необходимо 10 метра“, обясни Магда Кемурджиева, представител на инвеститора. \r\n\r\n „Община Созопол много стриктно ще контролира това, което се извършва тук и няма да допусне отклонение от параметрите\", заяви кметът на Община Созопол Тихомир Янакиев. \r\n\r\n Ново разрешение за строеж все още не е издадено, тъй като не са приключили съгласувателните процедури. \r\n\r\n Срокът за обжалване на решението на екоинспекцията изтича в края на седмицата. \r\n \n\t\t\t\t\t\t", "date": "2019.12.09", "title": "Отново \"зелена светлина\" за строежите край къмпинг \"Градина\""}
{"url": "http://www.bnews.bg/article/264734-barekov_i_bayraktarov_raztsepiha_internet_prostranstvoto_s_ubiystveno_predavane_video", "text": "\n След като Евроком свали предаването \"Бареков и Байрактаров без цензура\" двамата журналисти не се отказаха от стремежа си да търсят истината и да я представят на българските граждани без цензура! Днес Николай Бареков и Димитър Байрактаров стартираха спряното предаване в интернет, като го разпространяват през You Tube канала си \"Бареков и Байрактаров без цензура\", както и през Фейсбук страницата на предаването всеки понеделник и четвъртък точно в 18.00 часа. Вижте първия епизод, който буквално взриви социалните медии!  \r\n\r\n \r\n\r\n   \r\n \n\t\t\t\t\t\t", "date": "2019.12.09", "title": "Бареков и Байрактаров разцепиха интернет пространството с убийствено предаване!- видео"}
{"url": "http://www.bnews.bg/article/264729-sluzhitelka_v_detska_gradina_pribrala_80_000_leva_ot_roditeli", "text": "\n 40-годишна служителка в детска градина прибрала 80 000 лева от родители. Районният съд в Дупница я е признал за виновна в длъжностно присвояване, съобщиха от съда. Наложено й е наказание \"лишаване от свобода\" за три години, чието изтърпяване е отложено за четири години, предаде БТА. \r\n\r\n Даниела М. завеждала административната служба на ОДЗ в дупнишко село. От януари 2009 г. до декември 2015 г. е присвоила чужди пари в общ размер на 80 780.07 лева. Всеки месец от родителите на децата събирала различни суми - от 324 лв. до 1611 лв. на месец.  \r\n\r\n Присъдата подлежи на обжалване и протест в 15-дневен срок пред Кюстендилския окръжен съд. \r\n \n\t\t\t\t\t\t", "date": "2019.12.09", "title": "Служителка в детска градина прибрала 80 000 лева от родители"}
{"url": "http://www.bnews.bg/article/264714-dzhoshua_glasi_megasblasak_s_kubrat_pulev_prez_proletta", "text": "\n Световният шампион в свръхтежката категория на професионалния бокс Антъни Джошуа обяви, че се готви за мач срещу Кубрат Пулев. В интервю за в. „Сън“ 30-годишният британец определи локацията и времето, когато ще се проведе мачът за титлата във версия Международна боксова федерация (IBF). Както е известно, Кобрата е официален претендент за шампионския пояс на IBF. \r\n\r\n Джошуа в събота вечерта взе реванш от Анди Руис и го победи със съдийско решение в Дирия (Саудитска Арабия). Той призна, че предпочита Дилиан Уайт за следващ съперник, но най-вероятният му опонент ще бъде Кубрат Пулев. Мачът се очаква да е през март на 60-хилядния ултра модерен нов стадион на Тотнъм. \r\n\r\n „Ще бъде мегасблъсък. Вижте само колко хора дойдоха за мача в Саудитска Арабия. Това показва, че свръхтежката категория все още се радва на голям интерес. Искам да изляза за защита на световните си титли на родна територия. Ще бъде по-добре да се бия с британец, но ако няма такъв шанс, то ще следвам правилата за официалните претенденти“, заяви Джошуа. \r\n\r\n „Мисля, че ще се бия в Лондон в следващия си мач. Британските фенове имат голяма роля в моята кариера. Освен това на родна територия аз нямам загуба. Започвам незабавна работа, тъй като през март предстои защитата на титлите“, допълни британският боксьор. \r\n\r\n Изявлението на Джошуа беше прочетено на Кубрат Пулев, който тази сутрин беше гост в предаването „Здравей, България“ по \"Нова Телевизия\". Кобрата направи лаконичен коментар по темата: „Идеално! Аз вече казах, че съм готов за мач с Антъни. Трябва ми един месец, за да вляза във форма и след това здрава работа“. \r\n\r\n Промоутърът на Антъни Джошуа – Еди Хърн, от своя страна обърна палачинката, след като през миналата седмица твърдеше, че следващият мач на британския боксьор най-вероятно ще е срещу Дионтей Уайлдър в Саудитска Арабия. Причината за това е по-големият интерес от страна на спонсорите. Тогава Хърн все пак призна, че мач с Кобрата е по-възможен в Англия, но някога във времето. Сега това неопределено някога във времето изглежда все по-конкретно. \r\n\r\n „Новият стадион на Тотнъм е едно прекрасно съоръжение за боксов мач от подобно ниво. Трябва да проучим ситуацията. Телефонът ми прегря след мача в събота. Всички ми предлагат различни дестинации и настояват: „Доведи го тук, доведи го тук“. Всички видяхте какво направиха в Саудитска Арабия и имаме много други опции, но Ей Джей иска да се бие отново във Великобритания. Преди време говорихме с Тотнъм относно вероятността да приемат реванша с Анди Руис, но датите не бяха удобни. Сега обаче може и да имаме разбирателство“, коментира промоутърът Еди Хърн. \r\n \n\t\t\t\t\t\t", "date": "2019.12.09", "title": "Джошуа гласи мегасблъсък с Кубрат Пулев през пролетта"}
{"url": "http://www.bnews.bg/article/264726-kray_na_polovoto_razdelenie_v_restorantite_v_sauditska_arabiya", "text": "\n Входовете на ресторантите в Саудитска Арабия престават да се разделят на такива за семейства и жени и само за мъже. \r\n\r\n Информацията беше потвърдена от правителството в пореден ход, водещ страната към края на половото разделение, пише Би Би Си. \r\n\r\n Досега беше задължително ресторантите да отделят мъжете от всички останали, но редица заведения тихомълком избягваха практиката, без да налагат сегрегация. Правителственото решение оставя крайният избор на ресторантите. \r\n\r\n По-рано през годината кралски декрет позволи на жените от Саудитска Арабия да пътуват в чужбина без мъжко разрешение. А през 2018 г. беше прекратена дългогодишна забрана жените да шофират. \r\n\r\n Въпреки това активисти се оплакват, че все още присъстват множество дискриминационни закони срещу жени. Освен това няколко жени, защитаващи човешките права, бяха арестувани в страната. \r\n\r\n Откакто Мохамед бин Салман беше провъзгласен за принц през 2017 г. бяха направени редица ходове, които да отворят иначе затвореното саудитско общество. \r\n\r\n Реформите предизвикаха позитивен международен отзвук, но правителството в Рияд беше критикувано заради убийството на журналиста Джамал Хашоги. \r\n \n\t\t\t\t\t\t", "date": "2019.12.09", "title": "Край на половото разделение в ресторантите в Саудитска Арабия "}
{"url": "http://www.bnews.bg/article/264724-zemetresenie_ot_4_8_po_rihter_raztarsi_florentsiya", "text": "\n Земетресение с магнутуд 4.8 по скалата на Рихтер беше регистрирано северно от Флопенция рано тази сутрин. Трусът е бил в 4,30 ч. местно време, съобщи Геологическата топографска служба на САЩ.  \r\n\r\n Няма информация за жертви, но хората са напуснали домовете си, повредени са няколко сгради.  \r\n\r\n След труса влаковете по някои линии са спрени, а други се движат със сериозни закъснения, предаде  Ройтерс.  \r\n\r\n Областният управител Енрико Роси съобщи, че има проблеми с някои сгради, а италианските ежедневници публикуват снимки на пукнатини в стените на църквата Сан Силвестро в град Барберино ди Мугело, в епицентъра на труса.  \r\n\r\n Влаковете са спрени като предпазна мярка, включително тези по националната високоскоростна линия, посочват от железопътната компания, като уточняват, че движението ще се нормализира. \r\n \n\t\t\t\t\t\t", "date": "2019.12.09", "title": "Земетресение от 4,8 по Рихтер разтърси Флоренция"}
{"url": "http://www.bnews.bg/article/264722-balgariya_e_strana_s_mnogo_visoko_nivo_na_choveshko_razvitie", "text": "\n България е сред страните с много високо ниво на човешко развитие. Страната ни заема 52 място с резултат 0,812 в списъка от 189 държави по Индексa на човешко развитие (Human Development Index). Това се казва в Доклада за развитие на човечеството за 2019 г. на ООН. Той характеризира човешкото развитие в света въз основа на показателите за 2018 г. \r\n\r\n По този показател България е сред водещите балкански държави. Преди нас са само Словения (24 място), Кипър (31 място), Гърция (32 място) и Хърватия (46 място). Веднага след нас са Черна гора и Румъния, а Турция е 59. Тези три държави също влизат в групата с много високо ниво на човешко развитие, предава БГНЕС.  \r\n\r\n Сърбия оглави групата на втората категория държави по човешко развитие. Тя е едва на 63 място с показател 0,799. \r\n\r\n С най-висок индекс на човешко развитие през 2019 г., както и през миналата, е Норвегия (0,954), следвана от Швейцария (0,946), Ирландия (0,943), Германия и Хонконг (по 0,939). \r\n\r\n Докладът за развитие на човечеството е независим отчет на Програмата за развитие на ООН, изготвен от водещи световни учени и експерти в областта на развитието и сътрудничеството. \r\n \n\t\t\t\t\t\t", "date": "2019.12.09", "title": "България е страна с много високо ниво на човешко развитие"}
{"url": "http://www.bnews.bg/article/264725-pozhar_izbuhna_v_plovdivska_bolnitsa_evakuiraha_hora", "text": "\n Пожар в избухна в помощно помещение в поликлиниката към УМБАЛ \"Св. Георги\". \r\n\r\n Сигнал е подаден около 11:15 ч. На място са изпратени четири пожарни. \r\n\r\n Наложило се е хората да бъдат евакуирани. Няма пострадали. \r\n\r\n Разследват се причините за пожара. \r\n \n\t\t\t\t\t\t", "date": "2019.12.09", "title": "Пожар избухна в пловдивска болница, евакуираха хора"}
{"url": "http://www.bnews.bg/article/264723-arestuvanite_za_narkorazprostranenie_v_elin_pelin_sa_privlecheni_kam_nakazatelna_otgovornost", "text": "\n Специализираната прокуратура привлече към наказателна отговорност за участие в организирана престъпна група за разпространение на наркотици четирите лица, арестувани на 7 декември в Елин Пелин и София. \r\n\r\n Те бяха задържани при съвместни действия по разследването на Специализираната прокуратура и ТС БОП – София област. Това е втората наркогрупа, действаща на територията на Елин Пелин и региона, неутрализирана в рамките на 4 денонощия. \r\n\r\n На 3 декември тази година след сделка с доставчици на наркотични вещества на едро от София бяха задържани четирима участници в друга престъпна структура в града, у които бяха намерени и иззети 1,8 кг канабис и 1,2 кг. амфетамини в различни разфасовки, подготвени за разпространение на черния пазар, пари, електронни везни. \r\n\r\n При извършените на 7 декември лични обиски и претърсвания в автомобили и 5 адреса, ползвани от новата разкрита наркогрупа, бяха намерени и иззети близо половин килограм амфетамини, 40 г. опиати, 320 г. марихуана, разфасована на дози за разпространение. \r\n\r\n Намерени и иззети бяха и 260 000 фалшиви еврови банкноти, електронни везни, тефтер със записки на клиенти, мобилни телефони, големи суми пари в брой. \r\n\r\n Събраните до момента доказателства сочат, че групата е била създадена и е действала от октомври 2018 година. \r\n\r\n На задържаните е наложено прокурорско задържане до 72 часа. Специализираната прокуратура ще внесе в Специализирания наказателен съд искане за налагане на най-тежката мярка за неотклонение „Задържане под стража“ за всеки от тях. \r\n \n\t\t\t\t\t\t", "date": "2019.12.09", "title": "Арестуваните за наркоразпространение в Елин Пелин са привлечени към наказателна отговорност"}
{"url": "http://www.bnews.bg/article/264721-ukrasiha_elha_s_bizhuta_za_12_mln_evro", "text": "\n Най-скъпата елха в света беше изложена в испанския град Малага. \r\n\r\n Дървото е високо три метра и половина е и украсено с диаманти и други скъпоценности на обща стойност 12 милиона евро. \r\n\r\n Инсталацията е дело на дизайнерката Деби Уингам, която работи със знаменитости като Кейти Пери, Дрейк и Джъстин Бийбър. \r\n\r\n Освен със скъпоценности, луксозната елха е декорирана също с шоколадови пауни, пера, щраусови яйца и шишенца парфюм. \r\n \n\t\t\t\t\t\t", "date": "2019.12.09", "title": "Украсиха елха с бижута за 12 млн. евро"}
{"url": "http://www.bnews.bg/article/264716-hristiyanite_pochitat_dnes_sv_anna_maykata_na_bogoroditsa", "text": "\n Християните почитат днес Св. Анна – майката на Богородица. Църквата чества нейното зачатие. \r\n\r\n Света Анна се смята за покровителка на брака, семейството, майчинството, закрилница на девиците, вдовиците и бременните жени. \r\n\r\n Дълго време Йоаким и Анна нямали деца. Освен личната си мъка трябвало да понасят и обществения укор, тъй като бездетството, считано за Божие наказание, не се посрещало със съчувствие. \r\n\r\n С молитва и надежда дошла вестта за дългоочакваната рожба, наречена Мария. Анна обещава да посвети детето си на служба на Бог и на тригодишна възраст Мария е отведена в храма. \r\n\r\n На днешния ден жените не вършат домашна работа, според народното поверие те не трябва да пипат вълна, за да не се разболеят децата и животните. Мъжете пък не напускат мястото, където живеят, защото навън дебнат самодиви, които отвличат самотните мъже. \r\n\r\n Имен ден имат Ана, Анна, Анка, Ани, Янко, Янка. \r\n \n\t\t\t\t\t\t", "date": "2019.12.09", "title": "Християните почитат днес Св. Анна – майката на Богородица"}
{"url": "http://www.bnews.bg/article/264715-zapochvat_proverki_za_shofirane_sled_upotreba_na_alkohol_i_narkotitsi", "text": "\n Започна операция за \"лов\" на пияни и дрогирани шофьори. Акцията е инициирана от TISPOL, провежда се на територията на всички страни членки на Европейската мрежа и ще продължи до 15 декември, съобщават от МВР. \r\n\r\n Според статистиката една от трите основни причини за възникване на тежки инциденти по пътищата на Европа с голям брой жертви е точно управлението на моторно превозно средство след употреба на алкохол или наркотици. \r\n\r\n По време на проверките пътните полицаи ще следят и за валидна задължителна застраховка “Гражданска отговорност”, невръчени електронни фишове и неплатени глоби. \r\n \n\t\t\t\t\t\t", "date": "2019.12.09", "title": "Започват проверки за шофиране след употреба на алкохол и наркотици"}
