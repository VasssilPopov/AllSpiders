{"url": "http://www.bnews.bg/article/252251-vtori_den_na_protesti_sreshtu_tsenite_na_gorivata_vav_frantsiya", "text": "\n Ден след протестната мобилизация на \"жълтите жилетки\" срещу поскъпването на горивата във Франция, в която участваха близо 288 000 души в цяла Франция, днес на някои места продължават блокади на пътища и други акции, предаде Франс прес, цитирана от БТА. \r\nНощта беше напрегната, след като около 3500 души останаха мобилизирани на 87 различни места, съобщи министърът на вътрешните работи Кристоф Кастанер. \r\n\r\n Демонстрантите протестират срещу обявеното поскъпване на бензина с 3 евроцента от 1 януари, а на дизела - с 6,5 евроцента, както и намаляването на покупателната им способност. Един от компонентите за поскъпването на горивата е въвеждането на екологична такса за отделяните парникови емисии. \r\n\r\n Вчера протестиращите блокираха автомагистрали, кръстовища, хипермаркети и бензиностанции или организираха безплатно пропускане на автомобили на входните пунктове на магистралите. \r\n\r\n \"Жълти жилетки\" стигнаха чак до Елисейския дворец в Париж, но полицията ги възпря със сълзотворен газ. \r\nЕдна жена загина, а над 400 са пострадали, 14 от които са в тежко състояние, включително служители на реда. Задържани са 282 от протестиращите.  \r\nТази сутрин отново имаше пътни блокади. На 150 места протестиращите са призовали акциите да продължат и днес. \r\n\r\n В Дисниленд в Париж протестиращи организираха безплатно паркиране и блокираха седем от деветте входа, а през другите два пускаха безплатно посетителите - които впрочем приветстваха акцията, тъй като цената за паркиране е 30 евро, съобщава в. \"Фигаро\". \r\n\r\n В централния град Бур-ан-Брес гей двойка била нападната в автомобила им от протестиращи. \r\nВчера в един от инцидентите е бил замесен български шофьор на ТИР, твърди електронното издание \"Ендепандан\" (L'Independant). Според изданието на пункт за тол такса на магистрала в Югозападна Франция, където протестиращите устроили блокада, шофьорът се изнервил и дал газ срещу двама полицейски служители. Няма пострадали, но двамата полицаи, които едва избегнали прегазването, били откарани в болница в състояние на шок. Шофьорът на камиона е задържан. \r\n\r\n Според проучване на общественото мнение, публикувано днес от в. \"Журнал дю диманш\", 62 процента от французите са на мнение, че приоритет трябва да бъде покупателната способност, дори и да се наложи да се напредва по-бавно към енергийния преход в близките години. \r\n \n\t\t\t\t\t\t", "date": "2018.11.18", "title": "Втори ден на протести срещу цените на горивата във Франция"}
{"url": "http://www.bnews.bg/article/252248-sveshtenik_blagoslovi_protest_v_sofiya_patni_blokadi_i_na_gkpp_ata", "text": "\n С химна на Република България започна националният протест за смяна на политическата система в София. Свещеник благослови началото на демонстрацията. \r\n\r\n Стотици граждани, събралите се първоначално на пл. \"Княз Александър Първи\" в столицата, минаха покрай сградата на Министерския съвет, където стояха не повече от 10 минути и скандираха \"Оставка\". След това шествието се отправи по бул. \"Дондуков\" и мина по ул. \"Г. С. Раковски\". \r\n\r\n Няколкостотин протестиращи развяват български знамена, транспарант с надпис \"Пряка демокрация\" и скандират \"Българи юнаци\". Сред тях има хора от различни градове на страната. \r\n\r\n Столичната полиция задържа шофьор на софийски автомобил, който, малко преди шествието да мине покрай сградата на парламента, се опита да създаде безредици, като караше в платното за насрещно движение. \r\n\r\n Шествието мина покрай сградата на Народното събрание, където също спря за няколко минути със скандирания \"Оставка\" и \"Мафия\". Там протестиращите бяха посрещнати от кордон от полицаи, след което продължиха към Орлов мост и блокираха за кратно възловото кръстовище. \r\n\r\n Протестиращите продължават да скандират \"Оставка\" и \"Пряка демокрация\". Към този момент протестът протича без сблъсъци и провокации. \r\n\r\n Изключително засилено е полицейско присъствие в целия център на столицата. 1000 полицаи бдят за реда. Най-много жандармерия има разположена пред Народното събрание, пред Министерски съвет и в околните улички. \r\n\r\n В София днес има общо четири протеста: освен за смяна на политическата система, има срещу скъпите горива, един за свобода на вероизповеданието и протест на майките на деца с увреждания. \r\n\r\n По-рано днес протестни демонстрации започнаха в десетки градове в страната и блокираха основни пътища в страната, както и гранични пунктове. \r\n\r\n Основните искания са за оставка на кабинета, по-ниски цени на горивата, без увеличение на застраховка \"Гражданската отговорност\" и данъците за старите коли. Очаква се протестиращи да блокират както основни пътища в страната, така и гранични пунктове. \r\n\r\n Затворени са пътищата към ГКПП \"Капитан Адреево\", ГКПП \"Илинден - Екзохи\", ГКПП \"Кулата\", международният път при ГКПП \"Лесово\", участъци от АМ \"Тракия\", пътен възел \"Боаза\" и пътят между Ловеч и Плевен. Полиция не допусна благоевградчани да блокират Е-79, предаде БНР. \r\n\r\n Протестиращи от общините Берковица и Връшец блокираха от 13,30 до 14,30 часа днес пътя Монтана- София през прохода Петрохан при берковското село Бързия. \r\n\r\n Те закачиха листовки, на които пише \"Спрете социалното убийство на българина\", \"Смяна на системата\", \"Не на поскъпването на живота\", \"Искаме европейски доходи\" и т.н. Според тях, с вдигането на данъци и застраховки на автомобили и цени на различни продукти и услуги за последния месец северозападна България е обедняла значително, а в много местни фирми са направени съкращения. \r\n\r\n По време на протеста от двете страни на село Бързия се извиха големи опашки от автомобили. Колоната зад село Бързия от прибиращи се след почивните дни хора към София достигна до разклона за Берковица. Полицията охраняваше протеста и не се стигна до инциденти. \r\n\r\n Протестиращи блокираха за близо 3 часа възловото кръстовище на изхода на Свиленград към пункта с Гърция \"Капитан Петко войвода\" и към магистрала \"Марица\". Според тях оттеглянето на вицепремиера Симеонов не е достатъчно, нужна е смяна на цялата политическа система. Настояваме за адекватно управление на държавата, справедливост, морал, работеща съдебна система, образование и здравеопазване на ниво. Държим да живеем в нормална, а не овладяна държава, са заявили протестиращите. \r\n\r\n В 15,10 часа магистрала \"Марица\" вече е свободна за движение, блокиралите платната на пътя са се оттеглили, съобщиха от ОД на МВР - Хасково. По данни на полицията в протеста са взели участие около 300 души, а по сведения на организаторите - близо 1000. \r\n\r\n Протестно автошествие, което тръгна от Добрич, развя национални знамена по пътя за ГКПП \"Йовково\". Към недоволните водачи на автомобили и мотористи от мотоклуб \"Добруджански братя\" по пътя се присъединиха и протестиращи в Генерал Тошево. \r\n\r\n Автошествието отново се обяви против високите цени на горивата, данъците и застраховките. Участници в демонстрацията настояват и за смяна на политическата система. Гражданите на Генерал Тошево поискаха инвестиции от държавата и в малките населени места, повече работни места и по-високи заплати. \r\n\r\n Близо 400 габровци с над 100 автомобила се събраха по обед пред спортната зала \"Орловец\", за да протестират срещу високите цени на горивата, поскъпването на живота и ниските доходи. \r\n\r\n Автошествието премина по централните градски улици под звуците на клаксони, насочи се към южните градски квартали и завърши пред общинската администрация, където участниците в автошествието обявиха, че протестите в града ще продължат и през следващата седмица. \r\n\r\n Протестното автошествие в Бургас блокира целия град. Стотици автомобили, които по-рано днес спряха движението на входа и на изхода за автомагистрала \"Тракия\", в момента запушват основни пътни артерии вътре в града. \r\n\r\n Движението е невъзможно основно по кръговите кръстовища. Коли на жандармерията поетапно затварят пътни артерии и отклоняват движението на автомобили. Но засега това се оказва безрезултатно, тъй като и алтернативните маршрути са блокирани. \r\n\r\n На кръговите кръстовища са изпратени полицейски екипи да регулират движението, доколкото това е възможно. Очаква се протестиращите по-късно днес да се отправят към центъра на града. В момента излизането от Бургас и влизането в града е невъзможно, а движението вътре по пътните артерии е блокирано. \r\n \n\t\t\t\t\t\t", "date": "2018.11.18", "title": "Свещеник благослови протест в София, пътни блокади и на ГКПП-ата!"}
{"url": "http://www.bnews.bg/article/252249-makron_i_merkel_pochetoha_zhertvite_na_voynite_i_diktaturata_v_berlin", "text": "\n Френският президент Еманюел Макрон и германският канцлер Ангела Меркел положиха венци и цветя на мемориала Нойе Вахе в Берлин, издигнат в памет на жертвите на войните и диктатурата, съобщиха Ройтерс и БГНЕС. \r\n\r\n Нойе Вахе е бивш пруски гарнизон, който през 1993 година е превърнат в мемориал на загиналите във войните. В него е поставена известната статуя „Майка с мъртвия си син”, символизираща страданията на жертвите на военни действия. \r\n\r\n Посещението на Макрон и втората му среща с Меркел само в рамките на седмица идва на фона на мащабните протести срещу поскъпването на горивата във Франция. \r\n \n\t\t\t\t\t\t", "date": "2018.11.18", "title": "Макрон и Меркел почетоха жертвите на войните и диктатурата в Берлин"}
{"url": "http://www.bnews.bg/article/252250-avtomobil_pochti_se_vryaza_v_protestirashtite_v_tsentara_na_sofiya_video", "text": "\n Автомобил почти се вряза в групата на протестиращите на жълтите павета в София, показва видео, публикувано на страницата на СДВР във Facebook. След това автомобилът потегли по бул. „Цар Освободител“ в посока към президентството. \r\n\r\n \r\n\r\n От второ видео на полицията става ясно, че шофьорът е арестуван. Инцидентът стана минути преди обявения начален час на протеста в 15:00 ч.  \r\n\r\n   \r\n\r\n \r\n\r\n В столицата се провеждат 4 протеста с различни искания - за оставка на кабинета, по-ниски цени на горивата, без увеличение на застраховка „Гражданската отговорност” и данъците за старите коли.  \r\n \n\t\t\t\t\t\t", "date": "2018.11.18", "title": "Автомобил почти се вряза в протестиращите в центъра на София (ВИДЕО)"}
{"url": "http://www.bnews.bg/article/252246-menda_skochi_na_volen_i_brani_karakachanov_kato_matrosov_na_ambrazurata", "text": "\n Председателят на парламентарната бюджетна комисия и депутат от ГЕРБ Менда Стоянова изрази днес пред БНР изненада от позицията на Волен Сидеров за оттегляне на другия вицепремиер Красимир Каракачанов от властта. \r\n\r\n „Изключително съм притеснена и изненадана, разбира се, от това, което чух от господин Сидеров, че той вече търси друг формат на участие в управлението, искайки господин Каракачанов - другият лидер на другата партия, другият вицепремиер, също да се оттегли от властта“. Това каза Менда Стоянова в предаването „Неделя 150“ по „Хоризонт“. \r\n\r\n „Те трябва да се разберат искат ли да бъдат във властта в лично качество, като лидери, или ще участват във властта през парламента и само със свои представители - министри и заместник-министри. Това е проблем, който трябва да го уточнят те тримата“, добави тя, визирайки коалицията \"Обединени патриоти\". \r\n\r\n   \r\n \n\t\t\t\t\t\t", "date": "2018.11.18", "title": "Менда скочи на Волен и брани Каракачанов като Матросов на амбразурата!"}
{"url": "http://www.bnews.bg/article/252243-ostavkata_na_simeonov_nalya_benzin_v_protestite_sreshtu_gorivata_a_veche_i_za_palna_smyana_na_sistemata", "text": "\n Масови протести се провеждат в цялата страна, а основното им искане е за оставка на правителството и смяна на политическия модел. \r\n\r\n Блокирани са магистрали, градове и гранични пунктове. \r\n\r\n Протестите в страната започнаха като реакция на високите цени на горивата и „Гражданска отговорност”, но вече гражданите имат ред социални и политически искания. Всички те са внесени в президентството и в парламента за вземане на отношение. \r\n\r\n Първи се вдихнаха хората в Хасково. В центъра на града още преди 8 часа сутринта се събра голям брой недоволни, които подчертаха, че не подкрепят никоя партия, но настояват да живеят в нормална държава. \r\n\r\n Малко по-късно масови действия започнаха в почти всички големи градове на страната. Силите на полицията и жандармерията са мобилизирани до краен предел, но до момента няма сериозни провокации. \r\n\r\n От 13 ч. днес в София ще започне протест с искане за оставката на правителството. Заявката на организаторите е събитието да е с голям мащаб, след като през последната седмица на народно недоволство столицата остава по-скоро в периферията за сметка на Перник, Варна, Благоевград и Бургас. \r\n\r\n Шествието по план трябва да тръгне от Народното събрание, да продължи по бул. „Цар Освободител” до Министерския съвет, за да завие по бул. „Дондуков” и през бул. „Васил Левски” и бул. „Цар Освободител” да стигне до Орлов мост. Обявеният краен час е 20:00. \r\n\r\n Към столицата вече пътуват големи групи протестиращи от Пловдив и Пазарджик. \r\n\r\n Освен оставката на кабинета, протестиращите в София настояват за промени в Конституцията и избори за Велико народно събрание; мажоритарна система; прочистване на списъците от „мъртви души”; намаляване на депутатските заплати. Освен това протестиращите искат необлагаем минимум за лицата с доходи под 800 лв. и диференцирана ДДС ставка (12% за храни, 10% за лекарства, 8% за учебници). \r\n\r\n По темата с горивата искането е държавата да регистрира и управлява акцизни складове във всички административни области с цел либерализиране на пазара, който в момента е доминиран от „Лукойл”. \r\n\r\n Под тепетата също имаше протестно шествие, което стигна до общината. Протестиращите са предимно млади хора. Те твърдят, че не са политически обвързани и протестират срещу мизерията и корупцията. Настояват за оставка на цялата политическа класа. \r\n\r\n В 13 ч. във Варна се предвижда провеждане на автошествие, което ще тръгне към сградата на Общината, където в 14 ч. ще започне протестът на жителите на града. \r\n\r\n Още сутринта в Хасково започна протест, като към него се присъединиха жители на Кърджали и Димитровград, като всички ще стигнат накрая в Свиленград, където ще има митинг. Очаква се и блокиране на границата с Гърция. \r\n\r\n \r\n\r\n \"Много българи може би не знаят какво искат, но със сигурност всички ние искаме едно – не искаме сегашните управляващи, които са в момента. Искаме нови, адекватни лица, не като последните 30 години – едни и същи работи, различни партии, едни и същи хора\", заяви един от демонстрантите. \r\n\r\n Жандармерия не допусна шествието на АМ \"Марица\", като беше предложен алтернативен вариант - да минат по стария път. \r\n\r\n Жители на общините Разлог и Банско предвиждат протест и блокада на пътя Симитли – Гоце Делчев, като обявеният начален час е 12:00. \r\n\r\n Очаква се в 13 ч. жителите на Петрич да се съберат на паркинга при общинската болницата, а след това се планува да бъде затворен ГКПП „Кулата“. Очаква се в действията да се включат и групи от община Сандански, както и близките населени места. \r\n\r\n В Бургас след 12 ч. протестиращи ще блокират един от входовете на града. \r\n\r\n Протестни действия има и в Ловеч, Ямбол и Сливен, съобщава бТВ. \r\n\r\n Ето кадри и от Монтана. \r\n\r\n \r\n\r\n И от Ямбол където недоволните затвориха пътя към ГКПП Лесново. \r\n\r\n \r\n \r\n \r\n\r\n   \r\n \n\t\t\t\t\t\t", "date": "2018.11.18", "title": "Оставката на Симеонов наля бензин в протестите срещу горивата, а вече и за пълна смяна на системата!"}
{"url": "http://www.bnews.bg/article/252247-makedoniya_nyama_dogovor_za_ekstraditsiya_s_ungariya", "text": "\n Република Македония няма сключен договор за екстрадиция с Унгария, с който да поиска бившия премиер Никола Груевски да й бъде предаден, за да изтърпи двегодишната си присъда затвор за доставката на луксозния мерцедес, съобщи агенция Макфакс, цитирана от БТА.  \r\nОт министерството на правосъдието потвърдиха за агенцията, че ще поискат чрез други юридически актове от унгарските власти да предадат Груевски на Република Македония. \r\n\r\n Юридическите актове, с които ще се иска екстрадицията на Груевски, са законът за международно правно сътрудничество в наказателната скфера, Европейската конвенция за ексрадиция от 1957 г. и Договорът между СФРЮ и Народна република Унгария за взаимна правна помощ от 1968 г. \r\n\r\n По същия начин Република Македония поиска екстрадицията на бившите служители на Управлението за сигурност и контраразузнаване Горан Груйовски и Никола Бошконски от Гърция, тъй като и с нея няма сключен договор за екстрадиция. \r\n \n\t\t\t\t\t\t", "date": "2018.11.18", "title": "Македония няма договор за екстрадиция с Унгария"}
{"url": "http://www.bnews.bg/article/252244-ostava_studeno_i_v_ponedelnik", "text": "\n През нощта валежите ще продължат и в много райони ще са значителни. В западната половина на страната ще са предимно от сняг, на места там ще се образува снежна покривка, в източната ще са от дъжд. \r\nВ сутрешните часове в централните райони на Северна България е възможно да се образуват поледици. Още преди обяд от югозапад валежите ще отслабват до вечерта и ще спрат, най-късно привечер в Североизточна България. Вятърът ще е умерен, в Източна България до силен; през нощта ще е с източна компонента, утре ще се ориентира от северозапад. Минималните температури ще са между минус 1 и 4 градуса, в Източна България - до 12 градуса. Максималните температури в крайните югозападни райони, Горнотракийската низина и по Черноморието ще са между 9 и 14 градуса, в останалата част на страната - предимно между 1 и 6 градуса. \r\n\r\n По Черноморието ще бъде облачно с валежи от дъжд, на много места - значителни. До вечерта валежите ще отслабнат и спрат. Максималните температури ще са между 13-15 градуса, близки до температурата на морската вода. През нощта вълнението на морето ще е 4 бала, през деня ще отслабва. \r\n  \r\nНад планините до сутринта ще бъде облачно, на много места с валежи от сняг, под 1700-1800 метра - от дъжд. Още преди обяд от запад валежите ще спират, облачността ще се разкъсва и намалява, най-късно в планините в Източна България. Вятърът ще е силен до бурен, но през деня ще се ориентира от югозапад и ще отслабва. \r\nТемпературите още ще се повишат и максималната на височина 1200 метра ще е около 5 градуса, на 2000 метра - около минус 1 градус. През нощта с преминаването на средиземноморския циклон налягането още ще се понижи и ще е по-ниско от средното, но през деня ще започне повишение и вечерта вече ще е по-високо от нормалното. \r\n\r\n Във вторник сутринта ще е студено, но през деня вятърът ще се ориентира от югоизток, ще се усили и температурите ще се повишат - максималните ще бъдат между 5 и 10 градуса, в Горнотракийската низина и източните райони до 14-16 градуса; само в северозападните райони, където ще се задържи снежна покривка, а югоизточният вятър ще е слаб, ще остане с температури близки до 0 градуса. Още сутринта в югозападните райони ще завали дъжд, до вечерта валежите ще обхванат по-голямата част от страната, а през нощта срещу сряда ще се усилят. \r\n\r\n В сряда в повечето райони ще вали дъжд, валежите ще са значителни по количества, а на места в Южна България ще са придружени с гръмотевици. Сняг ще превалява на отделни места в Северозападна България, а по-късно през деня и в Предбалкана. Вятърът ще се ориентира от изток-североизток, ще се усили и отново ще нахлуе студен въздух. \r\n \n\t\t\t\t\t\t", "date": "2018.11.18", "title": "Остава студено и в понеделник!"}
{"url": "http://www.bnews.bg/article/252235-tayni_ot_kuhnyata_kakvi_sa_predlozheniyata_za_brak_v_rodniya_shoubiznes", "text": "\n Носителката на титлата „Мис България 2015“ Марина Войкова се сгоди за ексгаджето на Елен Колева – бизнесмена Давид Бонев. Щастливата новина сподели бъдещата булка, като качи фотос от романтичното предложение, което любимият й направи на плажа в Пукет, Тайланд. Там Бонев отправил незабравимо предложение, изписвайки с огнени букви „Омъжи се за мен“. \r\n\r\n Отговорът на Марина, разбира се не закъснял. Попфолк изпълнителката Ани Хоанг и половинката й  - Люси Иларионов са сгодени от четири години. Красивата виетнамка казала заветното „ДА“ на режисьора, който държал да узаконят отношенията си. С течение на времето обаче двамата разбрали, че подписът не значи нищо о решили да не се женят. „Мога да дам много примери за хора, които вдигат сватби и не са щастлив. Е, ние не сме от тях“, споделя Ани пред \"Телеграф\".  \r\n\r\n Оперната певица Габриела Пеева от трио „Сопрано“ също каза „ДА“ по време на романтично пътешествие, но в Барселона. Любимият й подготвил всичко с помощта на другите две момичета от триото, а Габи останала без дъх, когато получила предложението от най-високата точка на площад Каталуня. Колежката й Биляна също бе изненадана с нестандартно предложение. През декември миналата година тя пя на концерт в Пловдив, когато на сцената излезе приятелят й и извади годежен пръстен по мярка на красивата оперна певица. \r\nСинът на Динко Динев – Иван предложи брак на Петя Стоянова, известна с псевдонима си Пенелопе. Тя и Иван са двойка от няколко години, а крачка към узаконяване на връзката направил Иван. Милионерският наследник коленичил пред любимата си с пръстен обсипан с диаманти. \r\n  \r\n \n\t\t\t\t\t\t", "date": "2018.11.18", "title": "Тайни от кухнята: Какви са предложенията за брак в родния шоубизнес"}
{"url": "http://www.bnews.bg/article/252241-protest_v_sofiya_i_sreshtu_zakona_za_veroizpovedaniyata", "text": "\nВтори мирен протест срещу проектозакона за вероизповеданията се провежда в София.\r\n\r\nПротестиращи от християнска общност на Протестантско-евангелските вярващи се събраха пред Паметника на съветската армия.\r\n\r\nСпоред тях новите предложения нарушават религиозните свободи в страната. \r\n\r\nПротестът ще продължи в молитвено шествие с маршрут до НДК. Очаква се да се затрудни движението в столицата.\r\n\r\nАко не бъдат отменени спорните текстове, демонстрантите заплашват с национален протест следващата неделя. \n\t\t\t\t\t\t", "date": "2018.11.18", "title": "Протест в София и срещу Закона за вероизповеданията"}
{"url": "http://www.bnews.bg/article/252232-ochakvat_ni_virusi_s_infektsii_na_gornite_dihatelni_patishta", "text": "\n Очакват ни вируси, които предизвикват инфекции на горните дихателни пътища, алармира общопрактикуващият лекар д-р Гергана Николова пред Нова телевизия. \r\n\r\n Тя посочи, че все още няма грипни вируси, но има вируси, които циркулират в обществото. Когато стане по-хладно, едни вируси се променят с други. \r\n\r\n Д-р Николова уточни, че най-честите оплаквания при децата са температура, упорита кашлица и постоянни хреми. При малките има склонност да прерастват в бронхиолити. В някои случаи дори се налага хоспитализация, подчерта лекарят. \r\n\r\n По думите й хората боледуват повече, защото са подложени на системен стрес, хранят се нездравословно, не отделят повече време за спорт и разходки навън и не се набляга на храненето с плодове и зеленчуци. \r\n \n\t\t\t\t\t\t", "date": "2018.11.18", "title": "Очакват ни вируси с инфекции на горните дихателни пътища "}
{"url": "http://www.bnews.bg/article/252245-32_godini_po_kasno_balgarin_v_top_20_na_svetovnata_kupa_po_ski", "text": "\n 21-годишният Алберт Попов записа исторически първи точки в кариерата си за Световната купа по ски алпийски дисциплини при мъжете. В деветия си старт сред най-добрите, софианецът завърши на 20 място в спускането в Леви. \r\n\r\n Така за първи път от 1986-а година България има представител в топ 20 в старт за Световната купа. Тогава Петър Попангелов завършва на 14-а позиция. Освен това Попов стана първият българин след Попангелов, който печели точки в слалома.  \r\n\r\n Попов кара много силно в първия манш и финишира на 22-о място в него, след като стартира със 75-и стартов номер. Попов е единственият с толкова късен стартов номер, който влезе в топ 30.  \r\n\r\n Победител в официално първия старт за сезона (б.ред. - гигантският слалом в Зьолден бе отменен заради лошо време и лавина) е австриецът Марсел Хиршер, втори е Хенрик Кристоферсен от Норвегия, а шведът Андре Мирер е трети. \r\n\r\n   \r\n \n\t\t\t\t\t\t", "date": "2018.11.18", "title": "32 години по-късно: Българин в топ 20 на Световната купа по ски"}
{"url": "http://www.bnews.bg/article/252240-boen_samolet_ot_vtorata_svetovna_voyna_se_razbi_na_parking_v_sasht", "text": "\nБоен самолет от времето на Втората световна война се разби на паркинг в американския щат Тексас. \r\n\r\nЗагинали са двам души, които са били на борда на машината. Единият от тях е бивш военен.\r\n\r\nНанесени са щети на няколко автомобила.\r\nПричините за катастрофата не са известни. \n\t\t\t\t\t\t", "date": "2018.11.18", "title": "Боен самолет от Втората световна война се разби на паркинг в САЩ"}
{"url": "http://www.bnews.bg/article/252224-vremeto_dnes_niski_temperaturi_i_snyag_v_nedelya", "text": "\n Под влияние на средиземноморски циклон, времето в страната ще бъде облачно с валежи от дъжд, в Северозападна България и в Централния Предбалкан – от сняг. \r\n\r\n Ще духа до умерен вятър от изток-североизток. Минималните температури ще са предимно между минус 3° и 2° градуса. Максималните ще са от 0 до 4 градуса в северозападните до 8 – 12 градуса в югоизточните райони от страната. \r\n\r\n По Черноморието ще бъде облачно и с валежи от дъжд, значителни привечер по Южното крайбрежие. Ще духа умерен, временно и силен североизточен вятър. Максималните температури ще са между 7 и 12 градуса. Температурата на морската вода е 14-15 градуса. Вълнението на морето ще е 2 – 3 бала. \r\n\r\n В планините ще бъде облачно, ветровито и с валежи предимно от сняг. Привечер на места в Родопския масив количествата ще са значителни. Ще духа умерен югоизточен, по високите и открити части и силен южен вятър. Температурите ще се повишат и максималната на височина 1200 метра ще е около 1 градус, на 2000 метра - около минус 4°. \r\n\r\n Атмосферното налягане ще се понижи, но ще остане по-високо от средното за месеца. \r\n\r\n Привечер и през нощта срещу понеделник валежите ще се усилят, и в Родопската област и Югоизточна България количествата ще са значителни. \r\n\r\n Пътищата в страната са проходими при зимни условия. Не тръгвайте на път, без да сте подготвени за сняг. \r\n\r\n Проходите \"Петрохан\" и \"Шипка\" са почистени от падналия тази нощ сняг, предадоха кореспондентите на bTV. \r\n \n\t\t\t\t\t\t", "date": "2018.11.18", "title": "ВРЕМЕТО ДНЕС! Ниски температури и сняг в неделя "}
{"url": "http://www.bnews.bg/article/252225-poreden_nedelen_den_na_protesti", "text": "\n От 13 ч. днес в София ще започне протест с искане за оставката на правителството. Заявката на организаторите е събитието да е с голям мащаб, след като през последната седмица на народно недоволство столицата остава по-скоро в периферията за сметка на Перник, Варна, Благоевград и Бургас. \r\n\r\n Вчера един от лидерите на благоевградските демонстранти обяви, че се разграничава от днешния протест и организира друго събитие за утре. На няколко места в страната демонстранти признаха, че са правени опити партии да им влияят, но бяха категорични, че няма да застанат зад никоя политическа сила. \r\n\r\n Шествието по план трябва да тръгне от Народното събрание, да продължи по бул. „Цар Освободител” до Министерския съвет, за да завие по бул. „Дондуков” и през бул. „Васил Левски” и бул. „Цар Освободител” да стигне до Орлов мост. Обявеният краен час е 20:00. \r\n\r\n Възможно е да пристигнат в центъра и автошествия от други градове. \r\n\r\n Протестите в страната започнаха като реакция на високите цени на горивата и „Гражданска отговорност”, но вече гражданите имат ред социални и политически искания. Всички те са внесени в президентството и в парламента за вземане на отношение. \r\n\r\n Освен оставката на кабинета, те настояват за промени в Конституцията и избори за Велико народно събрание; мажоритарна система; прочистване на списъците от „мъртви души”; намаляване на депутатските заплати. Освен това протестиращите искат необлагаем минимум за лицата с доходи под 800 лв. и диференцирана ДДС ставка (12% за храни, 10% за лекарства, 8% за учебници). \r\n\r\n По темата с горивата искането е държавата да регистрира и управлява акцизни складове във всички административни области с цел либерализиране на пазара, който в момента е доминиран от „Лукойл”. \r\n\r\n Недоволство и в страната \r\n\r\n Жители на Пловдив и Пазарджик ще тръгнат към столицата, за да протестират срещу високите цени на горивата и социалната несправедливост. \r\n\r\n Под тепетата също ще има протестно шествие, което ще започне в 9:30 ч., за да стигне до общината. \r\n\r\n В 13 ч. във Варна се предвижда провеждане на автошествие, което ще тръгне към сградата на Общината, където в 14 ч. ще започне протестът на жителите на града. \r\n\r\n Жители на общините Разлог и Банско предвиждат протест и блокада на пътя Симитли – Гоце Делчев, като обявеният начален час е 12:00. \r\n\r\n Очаква се в 13 ч. жителите на Петрич да се съберат на паркинга при общинската болницата, а след това се планува да бъде затворен ГКПП „Кулата“. Очаква се в действията да се включат и групи от община Сандански, както и близките населени места. \r\n\r\n В Бургас след 12 ч. протестиращи ще блокират един от входовете на града. \r\n\r\n Протестни действия се очакват и в градовете Хасково, Ловеч, Ямбол и Сливен. \r\n \n\t\t\t\t\t\t", "date": "2018.11.18", "title": "Пореден неделен ден на протести"}
{"url": "http://www.bnews.bg/article/252242-do_dva_dni_shte_znaem_koy_e_ubil_kashogi_obyavi_tramp", "text": "\nПрезидентът на САЩ Доналд Тръмп съобщи, че след два дни администрацията му ще получи пълния доклад за убийството на саудитския журналист Джамал Кашоги, информира АП.\r\n\r\nСветовната осведомителна агенция отбелязва, че случаят създаде дипломатически ребус за президента: Как да накаже съюзника Рияд за убийството.\r\n\r\nЩе получим пълния доклад до два дни, вероятно в понеделник или вторник. Той ще включва \"кой го е направил\", обяви американският лидер.\r\n\r\nКашоги, колумнист на \"Вашингтон пост\", беше убит в саудитското консулство в Истанбул на 2 октомври. Рияд твърди, че престолонаследникът Мохамед бин Салман няма нищо общо с убийството.\r\n\r\nАмериканските разузнавателни агенции заключиха, че принцът е наредил убийството на Кашоги, разкри американски източник, запознат с оценката.\r\n\r\nПравителството на САЩ е решено да подведе под отговорност всички, които са замесени в убийството на Джамал Кашоги\", се казва в съобщение на Държавния департамент на САЩ и се опровергава медийна информация, че правителството е достигнало до заключение, тъй като все още има неизвестни около убийството. \n\t\t\t\t\t\t", "date": "2018.11.18", "title": "До два дни ще знаем кой е убил Кашоги, обяви Тръмп"}
{"url": "http://www.bnews.bg/article/252227-dzhokovich_mina_s_lekota_prez_andersan_protyaga_ratse_kam_titlata_v_london", "text": "\n Световният №1 Новак Джокович е близо до мечтан завършек на сезона. Сърбинът победи с лекота Кевин Андерсън с 2:0 сета (6:2, 6:2) и ще се бори за трофея във финалите на АТР в Лондон. \r\n\r\n Между него и титлата е вече само Александър Зверев, който по-рано днес срази Роджър Федерер с 2:0 сета. \r\n\r\n В своя полуфинал Ноле стигна до безпроблемен успех, тъй като Андерсън направи куп непредизвикани грешки и пропуски. \r\n\r\n Така Джокович записа седма победа в тази фаза на заключителния турнир от АТР. Единственото му поражение е от Роджър Федерер през 2010 г. Джокера е спечелил 24 от последните си 26 двубоя във Финалите. \r\n\r\n 2018 г. е изключително силна за сърбина, който триумфира на \"Уимбълдън\", US Open, както и на \"Мастърс\" турнирите в Шанхай и Синсинати. \r\n \n\t\t\t\t\t\t", "date": "2018.11.18", "title": "Джокович мина с лекота през Андерсън, протяга ръце към титлата в Лондон"}
{"url": "http://www.bnews.bg/article/252226-den_v_pamet_na_zhertvite_ot_patni_intsidenti", "text": "\n За поредна година България се присъединява към международната инициатива 18 ноември да се отбелязва като ден в памет на загиналите в катастрофи. \r\n\r\n До 16 ноември жертвите на войната по пътищата у нас за 2018 г. са 540 души. През 2017 г. общият брой на загиналите е 682, през 2016 г. – 708. \r\n\r\n Резолюция на ООН от 26 октомври 2005 г. за повишаване безопасността на движението по пътищата в целия свят отправя призив към правителствата и международната общественост всяка трета неделя на месец ноември да бъде Ден за възпоменание на жертвите от пътнотранспортни произшествия. \r\n\r\n В цялата страна ще бъдат отслужени молитви. В София заупокойна панихида за жертвите на пътнотранспортни произшествия ще бъде отслужена в храм-паметника „Св. Александър Невски“. \r\n \n\t\t\t\t\t\t", "date": "2018.11.18", "title": "Ден в памет на жертвите от пътни инциденти"}
{"url": "http://www.bnews.bg/article/252228-veche_nad_1200_sa_izcheznalite_sled_ogneniya_ad_v_kaliforniya", "text": "\n Броят на жертвите на горския пожар в американския окръг Бют, Северна Калифорния нарасна от 71 на 76 души, съобщават световните агенции. \r\n\r\n Същевременно, броят на изчезналите безследно лица се увеличи с 265 души и достигна 1276 души. \r\n\r\n Площта на най-опустошителния пожар в историята на Калифорния вече е 598 кв.км и е локализиран на 50%. Хиляди сгради са унищожени. В южната част на щата гори друг пожар, който също взе жертви. \r\n\r\n Никой не би могъл даже да си помисли, че това може да се случи”, каза американският президент Доналд Тръмп в почти напълно унищожения от пламъците град Парадайз. \r\n\r\n Той обяви, че федералният бюджет ще подпомогне възстановяването на региона. \r\n\r\n Обявено е извънредно положение.  \r\n\r\n Никой не би могъл даже да си помисли, че това може да се случи”, каза американският президент Доналд Тръмп в почти напълно унищожения от пламъците град Парадайз. \r\n\r\n Той обяви, че федералният бюджет ще подпомогне възстановяването на региона.  \r\n \n\t\t\t\t\t\t", "date": "2018.11.18", "title": "Вече над 1200 са изчезналите след огнения ад в Калифорния"}
{"url": "http://www.bnews.bg/article/252230-siderov_prodalzhava_da_iska_ostavki_sega_na_karakachanov", "text": "\n Волен Сидеров поиска оставката и на вицепремиера Красимир Каракачанов. Той заяви, че целта е не лична нападка, а да се започне на чисто и да се изяснят приоритетите на тази коалиция. \r\n\r\n „Аз бях моторът, който направи „Обединени патриоти”. Натрупаха се доста скандали. Единственият начин да изчистим името си и да докажем, че работим за националния интерес е да покажем, че не сме за министерски и вицепремиерски кресла. Да кажем какви са нашите приоритети, за какво се борим, за какво се появихме в политиката и защо влязохме в управлението”, каза Сидеров пред НТ, допълвайки, че това не са личностни отношения нито с Валери Симеонов, нито с Красимир Каракачанов. \r\n\r\n „През последната година и половина отправях много критики и казвах, че ние сме във властта, за да подобрим живота на българите”, каза още Сидеров. Той заяви, че ще постави въпроса за оставката на Каракачанов на коалиционния съвет. \r\n\r\n „Бях убеден, че Симеонов трябва да подаде оставка, защото не издържа теста на властта. За Каракачанов го казвам също, тъй като има скандални неща и има риск понятието „Патриоти” да се изхаби. Искам каузата „Патриоти” да се запази и затова искам да започнем на чисто”, заяви лидерът на „Атака”. \r\n \n\t\t\t\t\t\t", "date": "2018.11.18", "title": "Сидеров продължава да иска оставки, сега на Каракачанов"}
{"url": "http://www.bnews.bg/article/252231-karakachanov_obvini_volen_v_dvoystveno_povedenie_i_go_priziva_da_napusne_obedineni_patreoti", "text": "\n \"Призиви за оставка през медиите не приемам!\" \r\n\r\n Така отговори пред Епицентър. бг  вицепремиерът Красимир Каракачанов на призива на Волен Сидеров да подаде оставка, защото не е издължал теста на властта. \r\n\r\n Припомняме, че Сидеров се включи изненадващо в ефира на \"Офанзива\" по Канал 3 и призова оставката на Валери Симеонов да бъде последвана и от оставка на втория вицепремиер от ОП Красимир Каракачанов. \r\n\r\n \"Ако Сидеров е толкова загрижен, да дойде на Коалицинен съвет и там да си даде предложението, а не да ми дава съвети през медиите. Аз не пропускам да ходя на работа всеки ден, нека и той да тръгне редовно на работа\", контрира вицепремиерът и министър на отбраната Красимир Каракачанов. \r\n\r\n \"Цялото поведение на Сидеров е двойнствено - търси варианти при които хем да е във властта, хем да я критикува. Ако не желае да е в състава на \"Обединени патриоти\" - да го заяви ясно\", подчерта пред Епицентър.бг лидерът на ВМРО. \r\n\r\n Според него тези странни ажиотажи на Сидеров вероятно са във връзка с евроизборите ижеланието на Сидеров да оглави евролистата на ОП. \"Такова решение няма\", категоричен е Каракачанов, и това вероятно изнервя лидера на \"Атака\". \r\n \n\t\t\t\t\t\t", "date": "2018.11.18", "title": "Каракачанов обвини Волен в двойствено поведение и го призива да напусне “Обединени Патреоти”"}
{"url": "http://www.bnews.bg/article/252229-shestvie_v_haskovo_sreshtu_bezobraziyata_v_stranata", "text": "\n Жителите на Хасково на протест. Те са недоволни от високите цени на горивата и ниските доходи и настояват за цялостна промяна на политическия модел в България. \r\n\r\n Още от рано сутринта започнаха да се събират хора в центъра на града. От там с шествие протестиращите ще преминат по улиците на Хасково и ще стигнат до магистрала „Марица”, където ще се слеят с вълна от недоволни от Димитровград и ще тръгнат заедно към Свиленград. \r\n\r\n Там протестните действия ще продължат с обиколка на града. Предвижда се да стигнат на няколко километра от гръцката граница. Дали пътят за южната ни съседка ще бъде блокиран предстои да разберем. \r\n\r\n Хората заявиха, че протестът е срещу безобразията в страната и искат да живеят нормално. По думите им оставката на Валери Симеонов е малка победа, но протестите ще продължат, защото безобразията не са свършили. Според тях не може с тези доходи в страната да се вдигат цените на горивата и застраховка „Гражданска отговорност”. Те се заканиха, че няма да спрат да протестират, докато властта не започне да работи в интерес на обществото. \r\n \n\t\t\t\t\t\t", "date": "2018.11.18", "title": "Шествие в Хасково срещу безобразията в страната "}
{"url": "http://www.bnews.bg/article/252236-balgariya_v_top_12_na_svetovnoto_po_futbol_za_bezdomni_hora", "text": "\n България попадна в топ 12 на световното първенство по футбол за бездомни хора в Мексико Сити, след като победи 3:2 Австрия във финалната фаза на турнира. \r\n\r\n Късно снощи националите загубиха с 4:6 от Индонезия и пропуснаха шанса да играят днес за деветото място на Мондиала. В крайна сметка българският тим ще се изправи срещу Коста Рика в двубой за единадесетата позиция в крайното класиране на шампионата. \r\n\r\n Финалът при мъжете на световното първенство е между отборите на Мексико и Чили. Двубоят за третото място е между Унгария и Португалия. За петото – между Южна Африка и Бразилия, за седмото – между Босна и Херцеговина и Литва и за деветото – между Индонезия и Русия. \r\n\r\n Финалният мач при дамите е между Мексико и Колумбия, а за третото място играят Чили и Бразилия. \r\n\r\n След колебливото си представяне в петък родният тим започна изключително мотивирано мача си с австрийците, повеждайки с 3:0 с попадения на Трайчо Методиев, Коце Ангелов и Асен Йорданов. Съперникът обаче върна два гола след дузпа и грешка в българската отбрана. \r\n\r\n По аналогичен начин започна и срещата с Индонезия, в която българският отбор отново поведе с 3:0 с попадения на Трайчо Методиев, Асен Йорданов и автогол на съперника. Азиатците върнаха два гола и до края на първата част Стефан Стефанов увеличи аванса на България за 4:2. Второто полувреме обаче българският тим отпадна физически и индонезийците направиха обрат до 4:6. \r\n \n\t\t\t\t\t\t", "date": "2018.11.18", "title": "България в топ 12 на световното по футбол за бездомни хора"}
{"url": "http://www.bnews.bg/article/252234-karakachanov_ironizira_siderov_za_ostavkata_bilo_tvorcheski_akt", "text": "\n Вицепремиерът Красимир Каракачанов цяла нощ е мислил върху предложението да подаде оставка, обяви той пред бТВ. Вчера другия лидер на Обединени патриоти Волен Сидеров го покани към решителната стъпка. \r\n\r\n \"То е творческо предложение. Цяла нощ мислех върху него. Продължавам да мисля творчески. Ще настоявам във вторник на коалиционен съвет да разгледаме това творческо предложение и ако прерасне в подобна идея, дискретна или не, няма проблем да си подам оставката“, каза лидерът на ВМРО. \r\n\r\n Относно друг упрек на Сидеров, че Обединените патриоти вървят по пътя на Реформаторския блок, той каза: \r\n\r\n Нека във вторник си отговорим на този въпрос – кой ни бута по този път”. \r\n\r\n Красимир Каракачанов обясни и как се е стигнало до подаването на оставката на Валери Симеонов. В петък Симеонов му се обадил по телефона и заедно отишли при премиера Бойко Борисов. Борисов реагирал нормално на оставката, не е агитирал Симеонов за нищо. \r\n\r\n „Попита го дали има идея кой ще го замести. Нямаше, то и не е обсъждана. Не се опита да го разубеди, Симеонов си беше взел решението сам“, коментира вицепремиерът. \r\n\r\n По повод протестите Каракачанов заяви, че има хора по улиците, които са там основателно, но има и такива, които са за шоуто. Според него не е нормално да се затварят магистрали и да се пречи на стотици хиляди да се придвижват. \r\n \n\t\t\t\t\t\t", "date": "2018.11.18", "title": "Каракачанов иронизира Сидеров за оставката. Било “творчески акт”."}
{"url": "http://www.bnews.bg/article/252239-mey_nyama_alternativen_plan_za_brekzit", "text": "\n Няма алтернативен план за Брекзит. Това заяви премиерът на Великобритания Тереза Мей, цитирана от британски медии. \r\n\r\n Мей подчерта, че \"страстно вярва\", че е \"задала правилния курс\" на страната с договореното с ЕС споразумение за Брекзит. \r\n\r\n В коментар за вестник \"Сън\" Мей се защитава, че е изпълнила обещанията на правителството да се прекрати свободното движение на хора, да се прекратят \"огромните годишни плащания за ЕС\", Великобритания си връща законите, осигурява си гладки търговски отношения с Общността и избягва \"твърда\" граница с Ирландия. \r\n\r\n Министър-председателят също предупреди за последствия, ако парламентът не подкрепи споразумението. \r\n\r\n \"Ако депутатите отхвърлят споразумението, ние просто ще се върнем отначало. Това би означавало още по-голямо разделение, още по-голяма несигурност и провал при изпълнението на волята на британския народ. Няма алтернативен план на масата. Няма различен подход, който може да помогне за постигане на споразумение с ЕС. Курсът, който зададох, е правилният за нашата страна и единственият, който работи\", убедена Тереза Мей. \r\n\r\n Междувременно бившият министър за Брекзит Доминик Рааб смята, че премиерът не е отстоял на тормоза на ЕС относно споразумението за Брекзит, пише \"Гардиън\". Пред \"Сънди таймс\" той подчерта, че не може да приеме условията на споразумението. Според него Обединеното кралство трябва да поиска споразумение, което позволява едностранно оттегляне от митническия съюз. \r\n \n\t\t\t\t\t\t", "date": "2018.11.18", "title": "Мей: Няма алтернативен план за Брекзит"}
{"url": "http://www.bnews.bg/article/252237-169_snegorina_sa_mobilizirani_v_sofiya_za_predstoyashtiya_snyag", "text": "\n 169 снегорина са мобилизирани в София във връзка с прогнозата за започване на снеговалеж след 18,00 часа в столицата, съобщават от Столична община. \r\n\r\n Кметът Йорданка Фандъкова разпореди на Столичния инспекторат и на фирмите, ангажирани със снегопочистването да създадат организация за работа и да мобилизират необходимите екипи и техника. \r\n\r\n Фирмите разполагат със 169 снегорина, които ще бъдат разположени на 68 местостоянки в града, за да бъдат максимално близо до районите, които ще почистват. \r\n\r\n Целта е да се осигури проходимост в града и движение при зимни условия. Приоритетно ще се обработват пътните платна на улици и булеварди, по които се движи общественият транспорт. \r\n\r\n От Столична община призовават водачите на моторни превозни средства да излизат на пътя само с добре подготвени за зимата автомобили, както и да шофират със съобразена със зимната обстановка скорост. \r\n\r\n Припомня се на управителите на етажна собственост и търговски обекти, че имат ангажимент да почистят прилежащите към сградите тротоари. \r\n \n\t\t\t\t\t\t", "date": "2018.11.18", "title": "169 снегорина са мобилизирани в София за предстоящия сняг"}
{"url": "http://www.bnews.bg/article/252238-sofiya_blokirana_ot_protesti_dnes_blokadi_i_na_patishta", "text": "\n Закани за блокиране днес на основни пътни артерии и гранични пунктове отправят протестиращите, като недоволството от високите цени на горивата прерасна до общото \"смяна на системата\". Сред лозунгите за смяна на системата се открояват някои, познати ни от исканията за референдума, иницииран от Слави Трифонов - мажоритарен избор и намаляване на броя на депутатите наполовина. \r\n\r\n Във Фейсбук тече трескава организация, която ще обхване трийсетина селища, сред които и големи градове:София, Перник, Благоевград, Варна, Видин, Кърджали, Велико Търново, Варна, Нова Загора, Лом, Тетевен, Самоков, Добрич, Пловдив, Пазарджик, Сливен, Плевен, Хасково, с. Врачеш, Ботевградско, Карнобат, Попово, Стара Загора, Дупница, Своге, Ловеч, Разград, Петрич, Казанлък, Русе, Кюстендил и Бургас. \r\n\r\n Не е ясно дали мащабната организация в социалните мрежи ще изкара толкова хора на улиците, колкото регистрираните за събитието. Организаторите обаче \"тийзват\" с послания до управляващите, в т.ч. депутатите, излъчени от съответните райони. В част от посланията е закодирано къде смятат да блокират обекти протестиращите. \r\n\r\n Ето една малка извадка от посланията до управляващите: \r\n\r\n \"Сливен поздравява Бойко Борисов с песента: \"Пари крадеш, суджук ядеш, а оставка кога ще дадеш? Ти си нагъл и проклет, но народът ще те изпрати с банкет\". \r\n\r\n \"Габрово и Севлиево поздравяват Томислав Дончев: \"Да си дойдеш през Шипка\". \r\n\r\n \"Плевен иска да поздрави Цецка Цачева с песента: \"Как пък един път не те срещнахме тук\". \r\n\r\n \"Кюстендил поздравява нашите ръководители с песента: \"Отдавна е ясно, че тиквите не са череши\". \r\n\r\n \"Карнобат поздравява Десислава Атанасова (депутат от ГЕРБ, б.р) с песента: \"Време е да изтрезнееш вече\". \r\n\r\n \"Кърджали поздравява Николина Ангелкова (министър на туризма, б.р.) с песента: \"Цъфнахте и вързахте, но нищо не е вечно“. \r\n\r\n \"Добрич поздравява всички в парламента с песента: \"Суджук вече няма, и вас да ви няма\". \r\n\r\n \"Пазарджик изпраща специални поздрави на Гинка (Върбакова, кандидат за бизнеса на ЧЕЗ в България, б.р.) и ГЕРБ с песента: \"Ако имахме 4000 волта ток…\" \r\n\r\n \"Самоков изпраща специални поздрави на парламента с думите: \"Утре Боровец не работи, няма работна ръка\". \r\n\r\n \"Тетевен пита ГЕРБ: Къде избяга пешеходната ни пътека?\". \r\n\r\n \"Враца и Монтана поздравяват всички от ГЕРБ с приказката: \"Утре всички сме от Ботевград\". \r\n\r\n \"Хасково, Свиленград и Димитровград изпращат поздрави на Делян Добрев (депутат от ГЕРБ - б.р.): \"И тук имаше граница\". \r\n\r\n \"Пловдив поздравява Иван Тотев (кмет) и Менда Стоянова (шефката на бюджетната комисия в НС, от Пловдив) с песента: \"Да ремонтираме и тунела\". \r\n\r\n \"Берковица поздравява нашите ръководители със: \"Помните ли, че съществуваме\". \r\n\r\n \"Ямбол и Сливен са в очакване да видят Перко и Далаверко в схватка на магистрала \"Тракия\"\". \r\n\r\n \"Лом се обръща към социалния министър: \"Ако не си разбрал, гладни сме\". \r\n\r\n \"Перник поздравява Антон Тодоров (бивш депутат от ГЕРБ) с песента: \"Труженик да си на \"Люлин\". \r\n\r\n Българското национално радио съобщава как се очаква да протекат днешните протести в някои от градовете. На няколко места се очаква блокиране на основни пътни артерии, сред които магистрала \"Тракия\" и гранични пунктове. \r\n\r\n София \r\n\r\n В столицата се очакват няколко протеста. По обяд пред парламента ще се съберат протестиращи срещу високите цени на горивата и предстоящо повишаване на застраховката \"Гражданска отговорност\", както и срещу по-високите данъци за старите коли. Към тях ще се присъединят и участниците в протест, на който ще поискат промяна на политическия модел на управление и намаляване на броя на депутатите.  \r\n\r\n Срещу промените в Закона за вероизповеданията ще се обявят представители на Християнската общност на протестантските вярващи и църкви, които ще проведат молитвено шествие.  \r\n\r\n И тази вечер ще се съберат майките на деца с увреждания, които смениха протеста си с присъствие, докато не бъде гласувана от Народното събрание оставката на вицепремиера Валери Симеонов. \r\n\r\n Протестът за оставката на правителството ще се проведе на пл. \"Народно събрание\" от 11 часа. Очаква се шествието да започне в 13 и да свърши в 16.30 часа. Маршрут - пл. \"Народно събрание“, бул. Цар Освободител“, пл. „Независимост“, бул. „Княз Ал. Дондуков“, бул. „Васил Левски“, бул. „Цар Освободител“ до пл. Орлов мост до езерото Ариана. \r\n\r\n В 13 часа в парк \"Княжеска градина\" ще започне митинг протест и шествие-молитва \"За свобода на вероизповеданието\". Маршрутът на шествието, което ще започне в 14.30 и се очаква да приключи в 16 часа е \"Княжеска градина“, ул. \"Гурко\", ул. \"Г. С. Раковски\", престой пред сградата на ЕК - 10-15 минути, бул. \"Патриарх Евтимий\", парково пространство НДК. \r\n\r\n Общ национален протест и автошествие \"Смяна на системата\" ще започне на пл. \"Княз Александър I Батенберг\" в 15 часа. Демонтрацията ще продължи до 22 часа. Предвижда се да се присъединят и множество автомобили от различни градове. С оглед осигуряване на паркиране на автомобилите ще бъдат затворени за обществено ползване паркингите на пл. \"Княз Александър I Батенберг\" и пл. \"Ал. Невски\" от 8 часа до приключване на събитието. \r\n\r\n Няма заявено шествие, но се очаква да е затворен за движение бул. \"Цар Освободител\" от ул. \"Г. С. Раковски\" до пл. \"Независимост\". Ще има затруднения на трафика на основните входове на град София около пристигането на шествията - в интервала 12 до 15 ч. \r\n\r\n Пловдив и Пазарджик \r\n\r\n В Пловдив протестиращите се събират тази сутрин часа, за да потеглят половин час след това  в шествие по основните булеварди в града. От полицията оповестиха и маршрута, по който ще преминава автоколоната - булевардите \"България\", \"Васил Априлов\", \"Шести септември\", \"Източен\" и \"Христо Ботев\". Очаква се след това част от участниците в протеста да се съберат пред сградата на общината. Миналата неделя шествието блокира за близо два часа централната част на града като в него се включиха над 1000 автомобила. Блокада имаше и на автомагистрала \"Тракия\". \r\n\r\n В Пазарджик протестиращите  ще се съберат в 9 часа на паркинга пред парк \"Стадиона\". Оставката на Валери Симеонов не е достатъчна, обяви организаторът Веселин Енчев. Недоволството е срещу бедността и ниските заплати. След автошествие по улиците на града, протестиращите ще потеглят към София. \r\n\r\n Бургас \r\n\r\n В Бургас за днес е насрочен един от най-мащабните протести срещу цените на горивата. В 12 часа недоволните ще се съберат на паркинга на хипермаркета на един от входовете на града.  \r\n\r\n Росинка Бъчварова, която е сред инициаторите, обяви, че тя и нейни колеги са подложени на натиск от полицията, а протестът трябвало да е под наслов \"Социалното убиване на българина“.  \r\n\r\n В Ямбол и Сливен планират блокиране на \"Тракия\" \r\n\r\n Две протестни автошествия са обявени в Ямбол. Едната част от недоволните предвиждат да блокират международния път към ГКПП-Лесово до село Тенево около 11 часа. Другото автошествие ще се отправи към магистрала \"Тракия\". В посока Бургас се очаква магистралата да бъде блокирана около 12 часа. \r\n\r\n В Сливен протестиращите ще се съберат на ТИР-паркинга на \"Дамарски мост\", след което от 11 часа е предвидено протестно автомобилно шествие в града. След него протестиращите отново ще се отправят към \"Тракия\" и ще се опитат да я блокират, както направиха миналата неделя. \r\n\r\n Организаторът на протеста в Сливен Доника Мангова съобщи: \r\n\r\n След протеста, той може би към 12.30 часа ще свърши, всички коли, по лично усмотрение, ще се присъединяват към нашите събратя от Ямбол. Една част от тях ще затварят магистралата, а другата част ще затварят международен път I-7 в участъка, след село Окоп, където е самолетната писта. \r\n\r\n Миналата седмица полицията спря колоната от протестиращи при село Крушаре и те трябваше да стигнат пеша до магистралата, за да я блокират за близо два часа.  \r\n\r\n В Ловешко не предвиждат блокиране на пътища \r\n\r\n Жители на Ловеч, Троян, Тетевен и региона също планират протести срещу високите цени на горивата и за по-добри условия за живот в  страната. Протестът в Ловеч ще е от 14 ч пред сградата на общината. След това е предвидено шествие по централния булевард \"България\". Жители на Троян се събират на мирен протест в 12 ч на пътя Ловеч-Троян, на разклона за село Калейца, а по-късно ще продължат с шествие в града. \r\n\r\n За втора поредна неделя протест ще има и на пътя София-Варна. Предвидено е мотошествие, което ще тръгне в 14 ч от бензиностанцията на пътен възел Боаза до бензиностанцията на входа на село Български извор. \r\n\r\n От Хасково потеглят към Свиленград \r\n\r\n Протестът в Хасково вече започна. След автошествие в града колоната ще се отправи към Свиленград. \r\n\r\n Край село Крепост протестиращите от Хасково ще се съберат със съмишленици от Димитровград и Кърджали, след което колоната заедно потегля към Харманли и Свиленград. Демонстрантите в Свиленград планират да затворят движението през граничния пункт \"Капитан Петко Войвода\" към Гърция.  \r\n\r\n Благоевградчани имат намерение да блокират Е-79, петричани искат да затворят \"Кулата\"  \r\n\r\n В 12 часа е началото на протеста в Разлог. Организаторите заявиха, че той е обявен като мирен, но не е изключено да блокират пътя в посока Банско. Недоволни от поскъпването на живота и невъзможността да посрещнат по-високите данъци и застраховки, жители от Гоце Делчев и района се събират пред сградата на Пътна полиция в града. Към този момент няма нагласи за блокиране на пътя към границата с Гърция. \r\n\r\n Петрич и Сандански се обединяват в протестно автошествие, което ще тръгне от паркинга пред болницата в Петрич към ГКПП „Кулата“. Въпреки информацията за концентрация на полицейски части в района хората са категорични, че ще спрат движението към и от Гърция. \r\n\r\n Организаторите на протестите в Благоевград също заявиха готовност да блокират международния път Е-79 днес, без да отменят официално обявената дата на протеста – 19 ноември, понеделник. Всички протестиращи в района потвърдиха, че оставка на правителството и смяна на политическия модел е основното им искане. \r\n\r\n МВР ще разположат екипи на входовете на градовете \r\n\r\n Сериозни мерки за сигурност ще вземе полицията заради предстоящите днес протести. От МВР ще разположат и екипи на пътна полиция на входовете на градовете заради очакваните автошествия в неделния ден. Край София и други големи градове ще има и допълнителни екипи на жандармерията.  \r\n\r\n От пътна полиция имат готовност да осигурят обходни маршрути в районите на протестни шествия.  \r\n\r\n Пред парламента и Министерски съвет ще има засилено полицейско присъствие, екипи на МВР ще има и по пътя Перник-София. От МВР призовават участниците в демонстрациите да не се подават на провокации, за да може всичко да премине мирно. \r\n \n\t\t\t\t\t\t", "date": "2018.11.18", "title": "София блокирана от протести днес. Блокади и на пътища"}
{"url": "http://www.bnews.bg/article/252233-zaradi_zagubeno_doverie_volen_prodalzhi_da_iska_ostavkata_na_karakachanov", "text": "\n Сега си давам сметка след година и половина, че може би направихме грешка, че излъчихме двамата лидери, може би трябваше да посочим други хора. \r\n\r\n Това заяви лидерът на \"Атака\" Волен Сидеров по повод оставката на Валери Симеонов и предложението му вицепремиерът Красимир Каракачанов също да се оттегли от управлението в ефира на bTV. \r\n\r\n \"Загубихме комуникацията и всичко това. Опасявам се да не последваме съдбата на реферматорите. Тях ги няма на политическата сцена\", посочи той. \"Тази оставка я предлагам като спасителна акция, а не като нападка към Каракачанов, че може да подкрепяме управлението и без да заемаме ръководни фигури. Имаме нужда от обновяване. Не говоря за напускане на управлението, а за оттеглянето на лидерите. Има спад на доверието в патриотите. И на определени действия\", смята Сидеров. \r\n\r\n Сгрешихме като излъчихме пряко лидерите на две от партиите за министри. Това ни отдалечи. Те се промениха във властта, защото тя е като наркотик. Единия е зает да купува пушки, самолети, кораби, а другия тръгна да въдворява тишина... Това заяви в предаването „Събуди се” лидерът на „Атака” Волен Сидеров. \r\n\r\n   \r\n\r\n Лидерите на партии не трябваше да стават вицепремиери, повтори той.   \r\n\r\n   \r\n\r\n Казвах на Валери: „Стига с тези дискотеки, стига с тези шумове, дайте да се фокусираме върху сериозните неща. Най-важният пробле са доходите на хората\". Но когато си много самонадеян, когато смяташ, че винаги си прав, резултатът е оставка. \r\n\r\n   \r\n\r\n Когато Симеонов подаде оставката, не каза: „Съжалявам, сгреших”. Ако не си човечен и не си състрадателен, не вицепремиер, а домоуправител не трябва да ставаш. \r\n\r\n   \r\n\r\n Ако Каракачанов остане във властта, патриотизмът ще девалвира. Хората няма да искат да гласуват за нещо, което се казва патриотично. Всяка власт заслепява, тя е наркотик, на който, ако му се отдадеш, те откъсва от реалността. Аз убеждавах през 2016 г. Симеонов да издигнем Каракачанов за президент. Валери не искаше това. \r\n\r\n   \r\n\r\n Каракачанов казва, че иска във вторник да се съберем и да обсъдим положението. Защо трябва във вторник да се съберем? Защо не го направихме в петък? Защо не го направим спешно, а да чакаме. Никой не ми каза за оставката на Симеонов, нучих от медиите. \r\n\r\n   \r\n\r\n Ключът за оцеляването на правителството са евроизборите. Ако като коалиция не покажем добър резултат, отиваме на предсрочни избори. И Нинова, и ДПС ще скочат срещу нас и ще кажат: „Доверието към вас е паднало, трябва да преразпределим пространството”. \r\n\r\n До ден днешен обаче нямам отговор от моите колеги, дали ще се явим заедно на избори. Казват ми, че е рано да мислим за това. Дотам им стига погледът. Стига с тези метафори за Каракачанов като \"синя каска\". Трбва да има нещо под каската, това е важно. \r\n\r\n Коалицията „Обединени патриоти” в момента е в криза и социологията показва, че може би няма да влезем в парламента на следващите избори. С две думи – вървим по стъпките на \"Реформаторите”, каза още лидерът на \"Атака\". \r\n\r\n \"Отдавна говорех да се концентрираме върху важните неща а не акции по дискотеки. Комуникацията между нас трима се влоши, защото те са заети. Понякога не сме се виждали и със седмици. Това мое виждане се знае, то не е ново. Дайте да се концентрираме върху неща, които са важни за стандарта на Българите\", посочи още Сидеров. \r\n\r\n   \r\n\r\n Сидерв посочи, че не е говорено дали той ще поеме ръководен пост на вицепремиер. \"Не е обсъждано с никого и не е ставало дума\", заяви той. Лидерът на Атака коментира и премиерът Бойко Борисов. Явно има промяна и в него защото преди определени дни каза, че оставката на Симеонов ще счупи коалицията, но това се се случи. \r\n\r\n Припомняме, че вчера в ефира на \"Офанзива\" по Канал 3 Сидеров поиска оставката на Валери Симеонов да бъде последвана от оставка и на другия вицепремиер от ОП Красимир Каракачанов, защото \"двамата не са издържали теста на властта\". \r\n\r\n В отговор пред Епицентър. бг Красимир Каракачанов заяви: \"Ако Сидеров е толкова загрижен, да дойде на Коалицинен съвет и там да си даде предложението, а не да ми дава съвети през медиите. Аз не пропускам да ходя на работа всеки ден, нека и той да тръгне редовно на работа\". \r\n\"Цялото поведение на Сидеров е двойнствено - търси варианти при които хем да е във властта, хем да я критикува. Ако не желае да е в състава на \"Обединени патриоти\" - да го заяви ясно\", подчерта пред медията ни лидерът на ВМРО. \r\n\r\n   \r\n \n\t\t\t\t\t\t", "date": "2018.11.18", "title": "Заради загубено доверие Волен продължи да иска оставката на Каракачанов"}
