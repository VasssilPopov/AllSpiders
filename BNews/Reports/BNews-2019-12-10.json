{"url": "http://www.bnews.bg/article/264747-novo_ognishte_na_afrikanska_chuma_kray_dobrich", "text": "\n Ново огнище на африканска чума е регистрирано около добричкото село Дончево. Положителна проба е дало диво прасе, отстреляно от местната ловна дружинка, предаде БГНЕС. \r\n\r\n Със заповед на Българска агенция по безопасност на храните. около населеното място е определена инфектирана зона от  200 кв. км. „Зоната включва 3 подзони, като най-строги са мерките в подзона А, която е маркирана и ограничена”, обясни на днешното заседание на Областната епизоотична комисия д-р Анелия Андонова, директор на Областна дирекция по безопасност на храните – Добрич. \r\n\r\n Ловът в подзона А е забранен. В нея може да се извършва само претърсване от служители на ловното и горското стопанства, без кучета. Ограниченията ще важат до 6 месеца след последния потвърден случай на заболяването в района. „Общо 4 са огнищата на Африканска чума по свинете в страната за последната седмица. Целта на мерките в тях е да запазим индустриалните ферми”, заяви д-р Анелия Андонова. \r\n \n\t\t\t\t\t\t", "date": "2019.12.10", "title": "Ново огнище на африканска чума край Добрич"}
{"url": "http://www.bnews.bg/article/264745-ubietsat_viktorio_aleksandrov_be_doveden_okovan_s_beleznitsi_v_sada_video", "text": "\n Убиецът Викторио Александров, който уби безмилостно едногодишната си дъщеричка Никол и нейната майка Дари Министерска бе доведен окован в белезници в Софийски Градски Съд. \r\n\r\n Наглостта на убиеца бе трудно обяснима за десетките граждани, които бяха дошли да подкрепят родителите на Дари Ваня и Георги Министерски. Съдът даде ход на делото, а защитата на убиеца започна да прилага различни прийоми, с които целеше да намали присъдата на двойния убиец, който  поиска от съда да се рови в паметта на убитата Дари. \r\n\r\n Александров поиска от съда някакви ведомости, с които целял да докаже, че Дари била фиктивно назначена на работа, без да уточни, че по това време Дари е била в майчинство. Убиецът дори си позволи да поиска всички кореспонденции на Дари във Фейсбук, като направо потресе претъпканата съдебна зала с наглостта си! Следващото заседание на съда е насрочено за 22.01.2020 година от 10.00 ч. \r\n\r\n \r\n\r\n   \r\n \n\t\t\t\t\t\t", "date": "2019.12.10", "title": "Убиецът Викторио Александров бе доведен окован с белезници в съда! - видео"}
{"url": "http://www.bnews.bg/article/264750-putin_i_zelenski_se_dogovoriha_za_sazhivyavane_na_mirniya_protses_v_iztochna_ukrayna", "text": "\n Споразумение да съживят мирния процес в конфликтната зона в Източна Украйна постигнаха президентите на Русия и Украйна Владимир Путин и Володимир Зеленски. \r\n\r\n Двамата се срещнаха за първи път в Париж във формата \"Нормандска четворка\" с посредничеството на френския президент Еманюел Макрон и германския канцлер Ангела Меркел. \r\n\r\n В обща декларация след срещата, се поема ангажимент за пълно спиране на огъня до края на година. Също дотогава ще бъдат освободени и всички военнопленници от двете страни. Неразрешен обаче остана въпросът за контрола на границите в завзетия от бунтовниците район. \r\n\r\n Украинският президент Володимир Зеленски беше категоричен, че няма да прави отстъпки. \r\n\r\n \"Не може да има компромиси при уреждането на ситуацията в Източна Украйна при условията на териториални отстъпки от страна на Украйна в нейните международно признати граници. Всички знаем, че за всеки украинец Донбас и Крим са Украйна\", заяви Зеленски. \r\n\r\n Владимир Путин на свой ред настоя Донбас  да получи специален статут. \r\n\r\n \"Процесът на постигане на примирие трябва да се синхронизира с прилагането на политически реформи в Украйна, предвидено в Минските споразумения. На първо място това включва промяна в конституцията на страната, която дава на Донбас постоянен специален статут\", отбеляза руският президент. \r\n\r\n Следващата подобна среща ще бъде след четири месеца. \r\n \n\t\t\t\t\t\t", "date": "2019.12.10", "title": "Путин и Зеленски се договориха за съживяване на мирния процес в Източна Украйна"}
{"url": "http://www.bnews.bg/article/264751-valeri_simeonov_prizna_po_nova_che_vmro_gerb_i_nfsb_kradat_ot_obshtestveni_porachki_i_prizna_balgariya_za_korumpirana", "text": "\n Коалиционният ортак на ГЕРБ и ВМРО и доскорошно вице на Бойко призна, че България е корумпирана държава, а управляващите крадат рушвети от всяка обществена поръчка. \r\n\r\n Сегашният скандален замшеф на парламента също така обвини премиера Борисов, че страда от шизофрения (раздвоение на личността) и че води България към диктатура. \r\n\r\n Зрелищното самопризнание стана в телевизията на близкия до властта Домусчиев и на практика шокира цяла България. Поводът за започналият като селска ергенска седянка с нелепите водещи разговор беше връщането на субсидиите на политиците в България.  \r\n\r\n Самопризнанията за корупция и кражби на Симеонов визират очевидно десетгодишното управление на ГЕРБ и грабежа на неговите авери от ВМРО на другото вице Каракачанов. Очаква се ЕК и Кьовеши да се самосезират, защото Симеонов признава за комисионни и рушвети от обществени поръчки, които са основно с евросредства на гражданите на ЕС. \r\n\r\n Граждански организации и европейски НПО-та сезират вече прокуратурата и новия главен прокурор Гешев чрез петиции интернет и очакват арест и съдебен процес срещу Симеонов и виновните му съучастници от управляващите партии. \r\n \n\t\t\t\t\t\t", "date": "2019.12.10", "title": "Валери Симеонов призна по Нова, че ВМРО, ГЕРБ и НФСБ крадат от обществени поръчки и призна България за корумпирана"}
{"url": "http://www.bnews.bg/article/264755-zatyagat_vodniya_rezhim_v_pernik", "text": "\n Водният режим в Перник става по-строг. Жителите ще имат вода веднъж на ден във времето от 16 до 22 ч., а в някои населени места в региона вода ще има през ден. Това обяви министърът на регионалното развитие и благоустройството Петя Аврамова след приключилата си среща с кмета на Перник Станислав Владимиров, зам.-министъра Николай Нанков, пише БГНЕС. \r\n\r\n Предложението предстои да бъде внесено официално от ВиК Перник в сряда, след което ще се пристъпи към новия режим на водата. \r\n \n\t\t\t\t\t\t", "date": "2019.12.10", "title": "Затягат водния режим в Перник"}
{"url": "http://www.bnews.bg/article/264754-pusnaha_dvizhenieto_po_bul_tsarigradsko_shose", "text": "\n Пуснаха движението по столичния  булевард “Цариградско шосе“.  По-рано във вторник кола се удари в колонка на бензиностанция на булеварда. \r\n\r\n От Столична община алармираха, че има изтичане на газ. На място веднага са изпратени няколко пожарни и полицейски екипи. Те успели бързо да обезопасят района. \r\n\r\n Инцидентът предизвика сериозно задръстване по главната пътна артерия в посока изхода на София. За часове беше спряно движението за леки автомобили в локалното платно към „Младост“, както и по „Цариградско  шосе“, посока изход в участъка от 4-ти километър до разклона за бул. \"Брюксел\". В посока центъра движението не беше ограничено. \r\n \n\t\t\t\t\t\t", "date": "2019.12.10", "title": "Пуснаха движението по бул.\"Цариградско шосе\""}
{"url": "http://www.bnews.bg/article/264749-prezidentat_prizova_balgarskata_nauka_da_se_integrira_poveche_v_proekti_na_nato", "text": "\n Българската наука да бъде интегрирана в по-висока степен в проекти на НАТО, поиска президентът Румен Радев. Той посети центъра за върхови постижения на БАН и се запозна с приложенията на българския суперкомпютър. \r\n\r\n Държавният глава разгледа института за върхови постижения и информационни и комуникационни технологии на БАН и супер компютъра за изчисляване на големи данни по проекти свързани с решаването на задачи от молекулярната биология и фармацията до метеорологията и изследването на климатичните промени. \r\n\r\n Според президента българския сектор в информационните и комуникационни технологии трябва да бъде интегриран на европейско и световно ниво. \r\n\r\n \"България се позиционира на световната иновационна карта. Мощта на една съвременна държава вече не е индустриализацията, а се изразява с информационния и комуникационния потенциал. Възможността да събираш огромна по обем информация, да можеш да я преработиш по важни критерии – да пресееш фалшивата от истинската информация, и алгоритмите, с които тази информация да се превърне в знание, което да можеш да употребиш преди другите – това е тайната на икономическия успех в нашето съвремие”, посочи Румен Радев. \r\n\r\n Президентът е предложил на срещата на върха на НАТО да има стимули и трансфер на технологии от богатите държави към техните по-бедни съюзници  \r\n\r\n Институтът информационни и комуникационни технологии на БАН има сериозни разработки в приложната дейност и иновациите. Работи по 100 проекта годишно. \r\n \n\t\t\t\t\t\t", "date": "2019.12.10", "title": "Президентът призова българската наука да се интегрира повече в проекти на НАТО"}
{"url": "http://www.bnews.bg/article/264753-ostava_zagadka_prichinata_za_smartta_na_sedmoklasnichkata_ot_vratsa", "text": "\n Все още не е ясна причината за смъртта на 13-годишното момиче от Враца, което издъхна вчера в  училище. Направената аутопсия също не е дала насоки на разследващите за инцидента.. \r\n\r\n Седмокласничката от врачанската гимназия „Христо Ботев” била в класната стая и говорела с майка си по телефона, когато ѝ прилошава и изпада в безсъзнание.  Камерите са заснели как повече от час училищният фелдшер и пристигналите два спешни екипа се борят за живота на момичето. \r\n\r\n Към момента се предполага, че леталният изход е настъпил вследствие на белодробно усложнение, но какво точно го е провокирало, ще стане ясно след като бъдат готови хистологичните и вирусологичните изследвания. \r\n\r\n Срокът за резултат от тях е поне един месец, уточняват патолозите от врачанската многопрофилна болница. \r\n\r\n Категорично се отхвърлят версиите за употреба на упойващи вещества или енергийни напитки. Днес в гимназията, в която учеше момичето, беше  обявен ден на траур.  \r\n \n\t\t\t\t\t\t", "date": "2019.12.10", "title": "Остава загадка причината за смъртта на седмокласничката от Враца"}
{"url": "http://www.bnews.bg/article/264752-50_novi_sluchaya_na_tuberkuloza_v_ruse", "text": "\n Трима души са починали от туберкулоза през тази година в Русе. Досега са открити около 50 нови случая, съобщи д-р Димитър Лазаров - главен експерт в Регионална здравна инспекция – Русе, цитиран от БГНЕС. \r\n\r\n „Най-уязвимите групи са лицата с намалена имунна система, по-точно носителите на човешки имунодефицитен вирус – ХИВ, т.е. който причинява СПИН и според данни на СЗО 9% от починалите са носители на СПИН”, добави д-р Лазаров. \r\n\r\n Туберкулозата е хронично протичащо специфично възпалително заболяване, което засяга предимно белите дробове, но може да засегне и централната нервна система, лимфните съдове, храносмилателната система, костите, ставите и дори кожата. \r\n\r\n До 13 декември в Тубдиспансера се провеждат консултации за риска от туберкулозата. Целта е да се повиши обществената информираност по отношение на това все още социално значимо заболяване. \r\n\r\n В сравнение с миналата година, се забелязва ръст в броя на откритите случаи на туберкулоза в Специализираната болница за активно лечение и профилактика на пневмо фтизиатричните заболявания в Русе. \r\n\r\n По данни на Световната здравна организация туберкулозата остава един от основните проблеми на общественото здраве в Европа. \r\n\r\n През 2018 година 1,5 милиона души са починали от туберкулоза в световен мащаб.  \r\n \n\t\t\t\t\t\t", "date": "2019.12.10", "title": "50 нови случая на туберкулоза в Русе"}
{"url": "http://www.bnews.bg/article/264737-prokuraturata_gotvi_obvineniya_za_otkradnatite_2_5_miliona_ot_nelepoto_otkrivane_na_esk_v_plovdiv", "text": "\n Окръжната прокуратура в Пловдив е образувала досъдебно производство срещу представител на фондация \"Пловдив 2019\" за това, че през м.г. е сключил неизгодна сделка, от която са произтекли значителни щети за организацията. \r\n\r\n Разследването се извършва в срок, съобщиха  от държавното обвинение.  \r\n\r\n Прокуратурата бе сезирана след откриващото събитие за европейска столица на културата на 12 януари т.г., за което бяха похарчени над 2, 5 милиона лева. Масово културни дейци и граждани негодуваха, че за по-малко от час са пръснати толкова много пари. Мнозина критикуваха както 30-метровата кула, оприличена на Вавилонска, така и съдържанието на програмата. Самото съоръжение създаде големи затруднения в трафика на града, тъй като беше затворен най-централният булевард \"Цар Борис Трети Обединител\", за да се изгради кулата. След демонтирането й пък се наложи ремонт на новата асфалтова настилка. \r\n\r\n От прокуратурата уточниха, че първоначално е образуваната проверка за разходите по церемонията. Но впоследствие се е стигнало до досъдебно производство. \r\n\r\n \"Това стана през ноември, тъй като се откриха данни за престъпление по член 220 от НК - за сключване на неизгодна сделка, от която са произлезли значителни щети\", обясни зам.-окръжният прокурор на Пловдив Галина Андреева. Тя добави, че е предвиденото наказание е от 1 до 6 г. и лишаване от права. На този етап разследването все още не е срещу конкретен извършител. Едва когато имало доказателства, щяло да се трансформира в обвинение срещу определено лице. Договорите по откриващия спектакъл бяха проверени от Агенцията за държавен финансов контрол, която откри дребни нарушения. \r\n\r\n \"От Пловдив 2019\" отказаха да коментират с аргумента, че не е приключило разследването. \r\n \n\t\t\t\t\t\t", "date": "2019.12.10", "title": "Прокуратурата готви обвинения за откраднатите 2,5 милиона от нелепото откриване на ЕСК в Пловдив "}
{"url": "http://www.bnews.bg/article/264748-pochina_bivshiyat_kmet_na_moskva_yuriy_luzhkov", "text": "\n Бившият кмет на Москва - Юрий Лужков, е починал, предаде ТАСС. Според руски медии Лужков е бил в болница в Мюнхен, където е приет за операция на сърцето. \r\n\r\n Юрий Лужков е роден 21 септември 1936 г. в Москва в семейството на дърводелец. \r\n\r\n Той е кмет на руската столица за рекордните 18 години (1992–2010 г.). \r\n\r\n „Юрий Михайлович Лужков почина. Искрено съжалявам, че този енергичен, весел човек, който оглавяваше Москва в трудния постсъветски период, направи много за града и московчани. Съжалявам за близките и приятелите “, написа в Twitter настоящият кмет на руската столица. \r\n\r\n Юрий Лужков беше в България през 2010 г. за тържественото откриване на спортно-оздравителния комплекс за деца в Камчия. \r\n\r\n То се състоя през септември 2010 г. – дни, преди градоначалникът да бъде отстранен от поста. Сред гостите на събитието беше и премиерът Бойко Борисов. \r\n \n\t\t\t\t\t\t", "date": "2019.12.10", "title": "Почина бившият кмет на Москва Юрий Лужков"}
{"url": "http://www.bnews.bg/article/264743-zhitelite_na_orlandovtsi_protestirat_sreshtu_krazhbite_i_loshata_infrastruktura", "text": "\n Недоволство в столичния квартал \"Орландовци\". Жителите му търсят вариант за решението на многото проблеми там. Сред тях са ежедневните кражби, състоянието на улиците и лошият градски транспорт. \r\n\r\n Хората в квартала разказват, че чашата е преляла преди месец, когато системно започнали кражби. Разбивани са дворове и автомобили. Наложило се е хората да се превърнат в пъдари, защото по думите им институциите не взимат мерки. \r\n\r\n Жителите на „Орландовци” разказаха още, че няма достатъчно видеонаблюдение във вътрешнокварталните улици. Кражбите се водели битови и санкциите били единствено административни. Според тях са нужни денонощни полицейски патрули. \r\n\r\n Лошото състояние на улиците също е сред проблемите. По думите на хората кварталът е заприличал на гето. Всички товарни автомобили минават през вътрешните улици, а асфалтът и паветата се разбиват. \r\n\r\n По отношение на транспорта те заявиха, че кварталът се обслужва единствено от крайградски автобуси. Оказва се, че дали ще вървиш пеша, или ще използваш градския транспорт – като време е едно и също. \r\n\r\n На среща с кмета той е заявил подкрепата си. Според хората обаче не всичко зависи от него, а от Столична община и другите институции, които трябва да започнат да си вършат работата. \r\n \n\t\t\t\t\t\t", "date": "2019.12.10", "title": "Жителите на \"Орландовци\" протестират срещу кражбите и лошата инфраструктура"}
{"url": "http://www.bnews.bg/article/264742-den_na_traur_vav_vrachanskoto_uchilishte_v_koeto_pochina_13_godishno_momiche", "text": "\n Ден на траур е обявен във врачанското училище, в което седмокласничка почина внезапно в понеделник. \r\n\r\n Детето е било в междучасие и говорело с майка си по телефона, когато му прилошало. Лекарите от Спешна помощ пристигнали за минути, но не успели да спасят момичето. Причините за смъртта все още се изясняват.   \r\n \n\t\t\t\t\t\t", "date": "2019.12.10", "title": "Ден на траур във врачанското училище, в което почина 13-годишно момиче"}
{"url": "http://www.bnews.bg/article/264738-magli_i_namalena_vidimost_v_13_oblasti_v_stranata", "text": "\n Предупреждения за трайни мъгли и намалена видимост в 13 области на страната днес.  \r\n\r\n Жълт код е в сила в София, Благоевград, Видин, Враца, Кърджали, Кюстендил, Монтана, Перник, Пазарджик, Пловдив, Стара Загора и Хасково. \r\n\r\n Вечерта в югозападните райони се очакват и валежи от дъжд. Синоптиците предупреждават и за опасност от поледици.  \r\n\r\n Заради опасния мръсен въздух в столицата буферните паркинги ще са безплатни за гражданите, които оставят колите си и използват градски транспорт.  \r\n\r\n По данни на столичната община 40% от замърсяването на въздуха се дължи на изгаряне на отпадъци и отопление на въглища и дърва. Наличие на тези показатели има най-вече в квартали като „Красна поляна”.  \r\n\r\n Искания за санкции при горене на отпадъци ще бъдат внесени от депутатите на ГЕРБ като предложение в парламента, обяви кметът на столицата Йорданка Фандъкова. \r\n \n\t\t\t\t\t\t", "date": "2019.12.10", "title": "Мъгли и намалена видимост в 13 области в страната"}
{"url": "http://www.bnews.bg/article/264741-otbelyazvame_mezhdunarodniya_den_za_pravata_na_choveka", "text": "\n Отбелязваме Международния ден за правата на човека. Тази година той ще мине под знака на младите хора. \r\n\r\n В София събитието ще бъде съпътствано от Ден на отворените врати в институцията на омбудсмана. \r\n\r\n На място ще се работи и със студенти по право. \r\n \n\t\t\t\t\t\t", "date": "2019.12.10", "title": "Отбелязваме Международния ден за правата на човека"}
{"url": "http://www.bnews.bg/article/264744-voenen_samolet_s_38_dushi_na_borda_izchezna_ot_radarite_v_chili", "text": "\n Чилийски военнотранспортен самолет с 38 души на борда е изчезнал на път за Антарктика. Машината \"Херкулес C130\" излетяла от южния град Пунта Аренас към чилийска база на остров Кинг Джордж. \r\n\r\n Час по-късно връзката със самолета била изгубена. На борда има 17 души екипаж и 21 пътници, които трябвало да окажат логистична подкрепа. Не са подавани сигнали за проблеми преди изчезването на самолета. \r\n\r\n Кинг Джордж е най-големият от Южните острови. Част от същия архипелаг е и остров Ливингстън, на който се намира българската база. \r\n \n\t\t\t\t\t\t", "date": "2019.12.10", "title": "Военен самолет с 38 души на борда изчезна от радарите в Чили"}
{"url": "http://www.bnews.bg/article/264740-zapochva_deloto_za_ubiystvoto_na_darina_ministerska_i_ednogodishoto_y_dete", "text": "\n Започва делото за убийството на Дарина Министерска и едногодишата й дъщеричка Никол. Обвиняем за жестокото престъпление е бащата на детето, 27-годишният Викторио Александров. \r\n\r\n Жестокото двойно убийство беше извършено в края на миналата година. Викторио застрелял Дарина в семейното им жилище в столичния квартал \"Надежда\". След това, заедно с детето, се качва в такси, с което се лута часове наред из София. По пътя удря шофьора на таксито, а по-късно застрелва и собственото си дете. \r\n\r\n Близките на убитата Дарина настояват за най-тежкото наказание. Във вторник те ще се съберат на протест пред Съдебната палата. \r\n \n\t\t\t\t\t\t", "date": "2019.12.10", "title": "Започва делото за убийството на Дарина Министерска и едногодишото й дете"}
{"url": "http://www.bnews.bg/article/264746-dozhivotna_prisada_za_atentator_ot_sankt_peterburg", "text": "\n Военен съд в Санкт Петербуг даде доживотна присъда на Аброр Азимов, организатор на терористичен акт в метрото на града на Нева през 2017 г., предаде БГНЕС. \r\n\r\n Още десет други обвиняеми получиха различни срокове затвор – от 19 години до 28 години. \r\n\r\n На 3 април 2017 г. във вагон на мотриса на петербургското метро проехтя взрив, при който загинаха 15 души. Разследването установи, че експлозията е дело на терорист-самоубиец. Бяха арестувани 11 негови предполагаеми съучастници. \r\n\r\n В зависимост от ролята им при подготовката на престъплението срещу тях бяха повдигнати различни обвинения и, съответно, те получиха различни присъди от съда. \r\n\r\n Докато траеше процесът нито един от заподозрените не призна вина. Последно те заявиха, че следствието е извършило грешка. \r\n\r\n Разследването приключи през август 2018 г. Според неговите резултати атентатът е бил организиран от терористична общност, създадена на територията на Сирия от Сирожидан Мухтаров. Извършител на терористичния акт е друг киргиз с руско гражданство Акбаржон Джалилов. Той направил две взривни устройства, едното от които оставил на метростанция „Площад на Въстанието“, а втората взривил между други две спирки на подземната железница. \r\n \n\t\t\t\t\t\t", "date": "2019.12.10", "title": "Доживотна присъда за атентатор от Санкт Петербург"}
{"url": "http://www.bnews.bg/article/264739-strelba_v_cheshka_bolnitsa_ima_ubiti", "text": "\n Стрелба в чешка болница, има убити. Случката се е разиграла в чешкия град Острава. Нападателят е избягал. На мястото има масирано присъствие на полицейски сили. \r\n\r\n Малко преди 7.00 часа във вторник сутринта, въоръжен мъж е открил стрелба в лечебното заведение. По първоначална информация той е стреля по най-малко 7 души, след което е избягал. \r\n\r\n Вътрешният министър на Чехия Ян Хамачек потвърди информацията. „На мястото на инцидента има 4 убити души и 2-ма сериозно ранени с опасност за живота”, допълва той. \r\n \n\t\t\t\t\t\t", "date": "2019.12.10", "title": "Стрелба в чешка болница, има убити"}
