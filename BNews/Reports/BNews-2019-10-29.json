{"url": "http://www.bnews.bg/article/264048-v_dve_sela_na_balotazh_otivat_po_trima_kandidati_za_kmet", "text": "\n ЦИК публикува окончателните данни от първия тур за местните избори в почти всички областни градове. Категорично в 18 областни града ще има балотажи, на първи тур в 9 областни града има избран кмет. Осем от тях са спечелени от кандидати на ГЕРБ, а в един – от ДПС и това е Кърджали. \r\n\r\n В две населени места на балотаж ще се явят по трима души, които са получили равен резултат на първия тур на изборите. Това са селата Знаменосец в община Раднево и Александрово в община Ловеч. \r\n\r\n 200 Общински избирателни комисии от общо 265, вече са предали изборните книжа в ЦИК. Тези, които се очакват са София, Стара Загора, Пловдив, Велико Търново и Русе. \r\n\r\n До края на деня изтича 48-часовият срок, в който Общинските избирателни комисии трябва окончателно да обявят резултатите от първия тур и да насрочат балотажи, там където се налага.  \r\n\r\n В Пловдив предстои балотаж ГЕРБ срещу ВМРО, във Варна малко не достигна на настоящия кмет да победи на първи тур. \r\n\r\n В Плевен също настоящият кмет, който се яви като независим, отива на балотаж срещу кандидата на ГЕРБ. \r\n\r\n В Ловеч ще се състезават ГЕРБ и БСП.    \r\n \n\t\t\t\t\t\t", "date": "2019.10.29", "title": "В две села на балотаж отиват по трима кандидати за кмет"}
{"url": "http://www.bnews.bg/article/264059-vseki_peti_rom_v_sofiya_glasuval_za_kandidata_na_prokopiev_i_kostov", "text": "\n \r\nБратовчедите от циганските махали на столицата се оказаха десни по възгледи. Обратно на малцинствата в Европа, които подкрепят либералите и комунистите, столичните роми масово гласуваха за ГЕРБ и ДъБъ на Прокопиев и Костов. Близо 60% цигански вот е отишъл за кметицата на Бойко Й. Фандъкова, а около 20% за кандидата на “умните и красивите” Борислав Игнатов. \r\n\r\n Около 6% са пуснали за русата изненада от Кюстендил Мая Манолова, а други роми са си избрали по малко от останалите кандидати. Откъде тази циганска любов към ГЕРБ и техните сателити от ДъБъ. \r\n\r\n Та нали тъкмо Радан Кънев и Христо Иванов се гнусят от всички, които не са интелектуални аристократи като тях самите. Ромите нито хрускат банички от 6 кинта в хлебарница “Слънце и Луна”, нито карат тротинетки за 30 лева на час, нито четат флагманите Капитал и медиапул. Може би общите протести срещу кандидата за главен прокурор Гешев са ги събрали в един отбор? Някои се шегуват, че тапетите в жълто и червено, с които цъфна по БТВ апартаментът на кандидата на Прокопиев арх. Игнатов е привлякла любителите на фриволния дизайн роми към него. \r\n\r\n Други пресмятат, че ромската жилка в кръвта на Светльо Индиеца от БТВ и бившия премиер Иван Костов е подвела наивни избиратели от Факултето и “Христо Ботев” да подкрепят техния кандидат. Розовобузестият богаташ и приватизатор Иво Прокопиев загадъчно мълчи как рогът на ромското изобилие от гласове се е излял върху неговия кандидат в София. \r\n\r\n За да няма въпроси кой е правил изследването за ромския вот, правил го е Алфа Рисърч, любимата агенция на “умните и красивите” и е публикувано по поръчка на техния вестник “Капитал”. На това му се вика автогол. \r\n \r\n  \r\n \n\t\t\t\t\t\t", "date": "2019.10.29", "title": "Всеки пети ром в София гласувал за кандидата на Прокопиев и Костов "}
{"url": "http://www.bnews.bg/article/264056-nadziratelite_v_zatvorite_obyavyavat_protestna_gotovnost", "text": "\n Синдикатът на служителите в затворите в България обяви протестна готовност. От синдиката съобщиха, че това решение е взето след среща с ръководството на Министерството на правосъдието. \r\n\r\n От синдиката обясниха още, че ведомството няма да изпълни ангажимента си за откриване на щатове и назначаване на 200 човека следващата година. Тези хора трябвало да бъдат назначени както в затворите, така и в дирекцията за охрана на съдебната власт. \r\n \n\t\t\t\t\t\t", "date": "2019.10.29", "title": "Надзирателите в затворите обявяват протестна готовност"}
{"url": "http://www.bnews.bg/article/264057-velikobritaniya_e_na_krachka_ot_predsrochni_izbori_zaradi_brekzit", "text": "\n Великобритания е на крачка от предсрочни избори на 12 декември. По-късно тази вечер премиерът Борис Джонсън ще опита отново да получи зелена светлина от парламента, а опозицията заяви, че този път ще го подкрепи. \r\n\r\n Лидерът на опозиционната Лейбъристка партия Джереми Корбин заяви, че ще подкрепи предсрочни избори, щом вече е отпаднала вероятността Обединеното кралство да излезе от Европейския съюз без сделка. \r\n\r\n Основната цел на предсрочните избори е да се излезе от патовата ситуация в парламента по въпроса за брекзит.  \r\n\r\n „Готови сме за избори. Ще излезем с много силно послание. Винаги сме искали избори. Но настоявахме за изключване на варианта за брекзит без споразумение. Вече имаме потвърждение от всички 28 държави членки на ЕС, така че ще излезем с най-мащабната кампания, която тази партия някога е провеждала”, заяви лидерът на Лейбъристката партия Джереми Корбин. \r\n \n\t\t\t\t\t\t", "date": "2019.10.29", "title": "Великобритания е на крачка от предсрочни избори заради брекзит"}
{"url": "http://www.bnews.bg/article/264049-v_denya_na_narodnite_buditeli_prezidentstvoto_otvarya_vrati_za_grazhdanite", "text": "\n В Деня на народните будители - 1 ноември, администрацията на президента за поредна година ще отвори врати за гражданите от 10:30 до 16:30 часа. \r\n\r\n Държавният глава Румен Радев и вицепрезидентът Илияна Йотова ще приемат лично първите гости на \"Дондуков\" 2. \r\n\r\n Посетителите ще имат възможност да разгледат Гербовата зала на \"Дондуков\" 2, кабинетите на Радев и Йотова, Огледалната зала и президентската библиотека. \r\n\r\n Специален акцент в празничния ден ще бъде експонираният в Гербовата зала първи препис на \"История славянобългарска\", направен от Софроний Врачански само три години след завършването на оригинала от Паисий Хилендарски през 1762 г. \r\n \n\t\t\t\t\t\t", "date": "2019.10.29", "title": "В Деня на народните будители президентството отваря врати за гражданите"}
{"url": "http://www.bnews.bg/article/264055-65_ot_frantsuzite_smyatat_makron_za_losh_prezident", "text": "\n 65 % от гражданите на Франция са недоволни от работата на президента Еманюел Макрон. Това сочат данните от последното социологическо проучване на Френския институт за обществено мнение, направено за Радио „Суд” и телевизия „С Нюз”. През април 2018 г. този процент беше 58. \r\n\r\n Изследването обхваща 1017 души над 18 години и е проведено онлайн в периода от 22 до 23 октомври. \r\n\r\n 63 % от анкетираните смятат, че президентът не е изпълнил обещаното в предизборната си кампания, а 72 % не са доволни от предприетите мерки за подобряване на покупателната способност на населението. \r\n\r\n Едва 35 % от французите смятат, че са доволни от действията на президента. \r\n\r\n Броят на онези, които смятат, че държавният глава не е изпълнил предизборните си обещания са се увеличили с 20% в сравнение с 2018 г. Положително са оценени действията му във връзка с Европейския съюз – 56 %, макар и с 11 % по-малко в сравнение с 2018 г. \r\n\r\n Добра оценка получава борбата на Макрон против тероризма – 48 % и изграждането „образа на Франция” по света – 46 %. \r\n\r\n Само 28 % от французите одобряват политиката на Макрон по отношение на покупателната способност на населението, 26 % одобряват пенсионната реформа, а 24 % - политиката по отношение на контрола на имиграцията. \r\n\r\n 30% от французите описват Макрон като „справедлив”, а 24% го смятат за „близък до френските проблеми”. 58% смятат, че той „има авторитет”, а 50% вярват, че „знае накъде отива”. \r\n\r\n Нито един от анкетираните не смята, че друг политик би се справил по-добре от Макрон. \r\n \n\t\t\t\t\t\t", "date": "2019.10.29", "title": "65% от французите смятат Макрон за лош президент"}
{"url": "http://www.bnews.bg/article/264037-iznasyaneto_na_informatsiya_sred_nay_tezhkite_narusheniya_v_denya_na_vota", "text": "\nИзнасянето на данни от проучвания за вота е най-сериозното нарушение, отчетено от Централната избирателна комисия в деня на местните избори. Това заяви в ефира на Нова телевизия говорителят на ЦИК Александър Андреев. За това комисията е взела съответните мерки. Като цяло тази година и на тези избори регистрираните нарушения са по-малко обаче. \r\n\r\nАндреев не коментира ситуацията в Пловдив, където екзитполът даде сериозна преднина на кандидата Дани Каназирева пред Славчо Атанасов, кандидат на ВМРО. Първите резултати изпратиха Каназирева на балотаж, но разликата в последствие не само се стопи, но и Атанасов изпревари сериозно Каназирева и ще се явява на балотажа в неделя. По думите на Александър Андреев сигналът се разглежда и правилно е подаден в Общинската избирателна комисия. \r\n\r\nЦИК регистрира и други нарушения, като най-много са свързани с недопускане на избиратели до секциите. Нарушенията са предизвикани от разминаване между настоящ и постоянен адрес, както и с желанието на някои избиратели да гласуват в определена изборна секция, въпреки условията на уседналостта от 6 месеца преди изборите. \n\t\t\t\t\t\t", "date": "2019.10.29", "title": "Изнасянето на информация сред най-тежките нарушения в деня на вота"}
{"url": "http://www.bnews.bg/article/264038-grisho_igrae_v_parizh_sledobed", "text": "\n Най-добрият ни тенисист Григор Димитров започва днес следобед участието си на последния турнир за сезона – \"Мастърса\" във френската столица Париж. \r\n\r\n Световният номер 27 ще излезе на централния корт в четвъртия мач за деня, а негов съперник ще бъде 21-годишният представител на домакините Юго Умбер. \r\n\r\n Срещата се очаква да започне след 16:30 ч., а двамата ще се изправят един срещу друг за първи път. \r\n\r\n При успех срещу Умбер, във втория кръг Димитров ще има мач с Давид Гофен. \r\n\r\n Григор се нуждае от поне три победи във френската столица, за да не завърши 2019 година с отрицателен баланс за първи път от 2011-а. 27-годишният хасковлия е записал 18 победи и 20 загуби през тази кампания. \r\n\r\n Миналата година той стигна до третия кръг в Париж и има да защитава 90 точки. \r\n \n\t\t\t\t\t\t", "date": "2019.10.29", "title": "Гришо играе в Париж следобед"}
{"url": "http://www.bnews.bg/article/264052-komarnitski_mina_v_kontraataka_i_pita_hazarta_zashto_se_hrani_ot_trapezata_na_vlastta", "text": "\n Карикатуристът на в. \"Сега\" Христо Комарницки коментира във \"Фейсбук\" обръщението на рапъра Ицо Хазарта в e-vestnik към \"Демократична България\", публикувано със заглавие \"В \"Ъпсурт\" вече нямате човек\" – препратка към нашумялата му песен \"Имам човек\". Скандалът набира скорост от петък в социалните мрежи – симпатизанти на десницата упрекнаха изпълнителя, че е пял на концерт на ГЕРБ в Самоков. \r\n\r\n В обръщението си Хазарта намеква за Комарницки с думите: \"Свободолюбив художник на заплата в \"Булгаргаз\" качил снимка от концерта в Самоков и коментирал как духам.\" Рапърът явно има предвид \"Овергаз\", чийто собственик Сашо Дончев притежава в. \"Сега\", в който работи Комарницки. \r\n\r\n Става дума за следния пост на карикатуриста от петък: \"За разлика от вас, не мисля, че Хазартчето има проблеми с интегритета. Както сам казва: \"...и за кинти духаш яко!\" \r\n\r\n Ето какво написа Комарницки днес, предизвиквайки дебати по необятната тема за етиката във финансирането на хората на изкуството: \r\n\r\n Мисля, че сериозната тема, която трябваше да обсъждаме, се измести в жълтини, както става обикновено. \r\n\r\n А темата е: Може ли да си бунтар и опозиционер и в същото време да се храниш на трапезата на Властта? \r\n\r\n Ето това дискутирайте. В такъв дебат бих участвал. \r\n \n\t\t\t\t\t\t", "date": "2019.10.29", "title": "Комарницки мина в контраатака и пита Хазарта защо се храни от трапезата на властта"}
{"url": "http://www.bnews.bg/article/264053-tsik_nakazva_btv_zaradi_agitatsiya_v_izborniya_den", "text": "\n След като вчера от ГЕРБ се жалваха пред Централната избирателна комисия (ЦИК) от ефира на бТВ в изборния ден, от ЦИК бързо са излезли с първите решения по въпроса. И те гласят: установено е нарушение от страна на телевизията и то се израява в предизборна агитация в изборния ден. \r\n\r\n Както Клуб Z писа, от управляващата партия се заканиха да се жалват пред Комисията, сравняваки излъчванията на медията миналата неделя с \"телевизионен Костинброд\". При включванията си в ефир ррепортерите на медията разказваха за проблемите на различни градове, бяха излъчени и репортажи за купуване на гласове и за съмнения за купуване на гласове. \r\n  \r\nНо най-много от ГЕРБ се подразнили на репортаж за столицата, озаглавен \"Хубаво е, но не е готово\" в София. Той, разбира се, бе посветен на пословичните ремонти на централната градска част.  \r\n\r\n \r\nИ първото решение на ЦИК касае именно столицата. \"Използвани са кадри от вече излъчвани материали, и по-конкретно на ранена жена, чийто съпруг изкъртил три \"перки\", поставени като ограничители на ул. \"Граф Игнатиев\". В сигналите се посочва, че по този начин се правят индиректни внушения по отношение на решението на избирателите за кого да дадат своя вот. Нарушението, според сигналоподателите, се състои в излъчването на репортаж, който не касае законосъобразността на изборния процес, а агитация срещу кандидата за кмет Йорданка Фандъкова, а на нея не й е дадена възможността да представи своята гледна точка\", цитират от ЦИК сигнала от ГЕРБ. \r\n\r\n След което се мотивират за решението си да съставят акт на бТВ за агитация така: \r\n\r\n \"Централната избирателна комисия приема, че негативни квалификации и внушения срещу даден кандидат, дори извършени по индиректен начин, в изборния ден, представлява нарушение. Съгласно посочената разпоредба \"предизборна агитация\" е призив за подкрепа или за неподкрепа на кандидат, партия, коалиция или инициативен комитет при участие в избори. За да е налице нарушение на забраната за предизборна агитация е достатъчно да бъде направено политическо внушение и то под всякаква форма.\" \r\n\r\n Няма прасета, има глоба \r\n\r\n Втората жалба, по която ЦИК се е произнесла касае репортаж от сливенското село Гавраилово. Репортерите разказаха за схема, при която се от кметството раздавали пари на жители от ромски произход като обезщетения заради умъртвените им заради чумата прасета. Но всъщност те не отглеждали прасета. Репортажът е озаглавен \"Как чумата по свинете се намеси в агитацията на кандидат-кметове\". \r\n\r\n В жалбата се посочва, че в телевизионния репортаж репортерката е споменала, че ще разкрие името на селото след края на изборния ден, а в горния десен ъгъл на информационния банер в репортажа било изписано \"СЛИВЕН\", с което се внушавало, че посочените нарушения са извършени в община Сливен. В статията, публикувана на сайта на медията било посочено, че става дума за село Гавраилово. \r\n\r\n От ГЕРБ се жалват, че \"в излъчения репортаж и в публикуваната статия се отправят директни внушения, че кметът на село Гавраилово, който е отново кандидат за кмет изплатил на 84 души от селото по 300 лева обезщетение за доброволно умъртвени прасета като въпросните обезщетения кметът плащал и на хора от ромската махала, които никога не са имали прасета\". Не се е харесала и констатацията на водещия Светослав Иванов след излъчването на материала: \"Един глас вече струва 100 лева и едно прасе\". \r\n\r\n И по този \"параграф\" ЦИК постановява същото като в решението за София. Иначе, за протокола, кметство Гавраилово може да се поздрави с кмет още от първия тур. Димитър Андреев (ГЕРБ) е получил над 53 на сто от гласовете. \r\n\r\n Очаква се ЦИК да се произнесе и по жалби на управляващата партия срещу бТВ Медиа груп. Оттам се заканиха, че ще атакуват всеки репортаж в изборния ден поотделно. Предстои председателят на ЦИК да състави акт за установените гореописани две нарушения.  \r\n \n\t\t\t\t\t\t", "date": "2019.10.29", "title": "ЦИК наказва БТВ заради агитация в изборния ден "}
{"url": "http://www.bnews.bg/article/264039-prodalzhava_priemaneto_na_izborni_knizha_v_tsik", "text": "\n Продължава приемането на изборни книжа в Централната избирателна комисия от цялата страна. Нощта е преминала спокойно. \r\n\r\n Към 9 ч. тази сутрин вече 186 от Общинските избирателни комисии от общо 265 са дошли в ЦИК и са донесли изборните си книжа. Все още се очакват софийските гласове, които трябва да дойдат от зала „Арена Армеец” – там са 1600 секции.  \r\n\r\n В две села ще се проведе балотаж, но с трима кандидати. Това са селата Знаменосец в община Раднево и Александрово в община Ловеч. \r\n\r\n Това е възможно, защото Общинските избирателни комисии са взели решение да допуснат трима, а не двама кандидати на балотажа заради равните гласове, които са постигнали на първия тур. \r\n \n\t\t\t\t\t\t", "date": "2019.10.29", "title": "Продължава приемането на изборни книжа в ЦИК"}
{"url": "http://www.bnews.bg/article/264058-izdirvat_dvama_bratya_vav_vrazka_sas_smartta_na_39_migranti_v_kamion", "text": "\n Британската полиция каза днес, че преследва двама братя от Северна Ирландия във връзка със смъртта на 39 души, чиито тела бяха открити в камион край Лондон миналата седмица, предаде БТА. \r\n\r\n Ронан Хюс, на 40 години, и 34-годишния му брат са издирвани по подозрение в непредумишлено убийство и трафик на хора. \r\n\r\n \"На този етап смятаме, че са в Северна Ирландия, но имат връзки и с Република Ирландия. Ако знаете къде са или имате някаква информация за местонахождението им, свържете се с моя екип\", каза Стюарт Хупър от полицията в Есекс. \r\n\r\n Вчера на съд се яви водачът на камиона Морис Робинсън, обвинен в непредумишлено убийство, пране на пари, трафик на хора и участие в схема за нелегална имиграция. \r\n \n\t\t\t\t\t\t", "date": "2019.10.29", "title": "Издирват двама братя във връзка със смъртта на 39 мигранти в камион"}
{"url": "http://www.bnews.bg/article/264044-luks_i_estetika_na_svetovno_nivo_v_intercontinental_sofia", "text": "\n InterContinental Sofia официално бе обявен за „Най-добър луксозен бизнес хотел за Източна Европа“ от Световните награди за луксозни хотели през 2019 година. Благодарение на новаторския проект на компанията IDEA International за приземния етаж, хотелът бе награден и за „Интериор на годината за хотел“ за 2019-2020 година от конкурса „Европейски награди за имоти“. Отличията са плод на колективните усилия и висок професионализъм на целия екип на InterContinental Sofia, и голяма гордост за компанията инвеститор Galaxy Investment Group. За  пореден път българското дружество наложи висок стандарт, като реализира стъпването на луксозния бранд у нас и така утвърди положителния образ на страната като предпочитана туристическа дестинация, поставяйки я на луксозната карта на международните бизнес и туристически пътувания. \r\n\r\n От InterContinental Sofia приемат наградите като отговорност да продължат налагането на традиции при спазване на най-високите стандарти за качество, както и да генерират новаторски  решения в осигуряването на незабравимо изживяване и комфорт за всеки гост, както и добавена стойност за партньорите си и туристическия бизнес като цяло. \r\n\r\n Основани през 2006 г., Световните награди за луксозни хотели са върхово постижение в луксозната хотелиерска индустрия. Всяка година над 300 000 посетители на сайта, сред които гости от цял свят и представители на индустрията, заявяват своя избор, за да отличат победителите. Луксозните хотели имат възможността да участват в различни категории към престижната класация, като отразяват уникалните си предимства и въвеждат нови дестинации. \r\n  \r\n\r\n \r\n\r\n InterContinental Sofia e част от InterContinental Hotels Group (IHG®) – водеща компания в хотелиерската индустрия, с повече от 400 000 служители в над 100 страни. В момента IHG® има 5723 действащи хотела в световен мащаб и 1925 в процес на изграждане. \r\n\r\n \r\n\r\n Галакси Инвестмънт Груп е водеща инвестиционна компания, която развива и управлява успешни проекти в различни направления на недвижима собственост – хотели, жилищни и ваканционни комплекси, офисни сгради, търговски и индустриални площи. Стратегическите инвестиции на компанията са съобразени с ключовите фактори в динамичната бизнес среда и дългосрочните тенденции на пазара.  \r\n\r\n \r\n \n\t\t\t\t\t\t", "date": "2019.10.29", "title": "Лукс и естетика на световно ниво в InterContinental Sofia"}
{"url": "http://www.bnews.bg/article/264046-rumanski_shofyor_na_sad_v_ruse_za_opit_da_podkupi_politsai", "text": "\n Румънски шофьор е арестуван за опит да подкупи екип на сектор \"Пътна полиция\" в Русенско и ще бъде съден. Това съобщиха от областната дирекция на МВР в крайдунавския град, цитирани от БТА.  \r\n\r\n Случаят е от вчера. Полицейски екип спрял за проверка автомобил \"Мерцедес Спринтер\" с румънска регистрация по пътя Русе - Бяла. Причината е, че шофьорът извършил нарушение. \r\n\r\n При проверката се изяснило, че превозното средство било управлявано от 48-годишен румънец. Когато представял документите си пред униформените служители, сред тях имало и банкнота от 50 лева. \r\n\r\n За случая е уведомена прокуратурата, а мъжът е арестуван за срок до 24 часа. Образувано е бързо производство за престъпление. \r\n\r\n Ако бъде признат за виновен, шофьорът може да получи до 10 години затвор и глоба до 15 000 лева. \r\n \n\t\t\t\t\t\t", "date": "2019.10.29", "title": "Румънски шофьор на съд в Русе за опит да подкупи полицаи"}
{"url": "http://www.bnews.bg/article/264045-barekov_chovekat_na_boyko_radan_kanev_priklyuchi_psihodesnite", "text": "\n Какво ви каза вчера Радан Кънев? Махнете десния кандидат (доколкото е десен с тия червени тапети?) и дайте да изберем ляво-либералния Бонев от Спаси София. Радан е иконична личност за ДъБъ и остатъците от Клуба на Анонимните костовисти. \r\n\r\n Това е малка провинциална секта в столицата, а Радан е техния представител в Брюксел. През последните десетина години обслужват проекта на Бойко Борисов и се самоопределиха за “умни и красиви” без да са нито едното от двете. \r\n\r\n Вчера Радан свали маската на Жокера и се провикна да се откажат от кандидата си, който макар и трети все пак си е кандидат на Прокопиевата партийка. Вместо да призове самата Фандъкова да се оттегли, че да може Архитекта от Дружба да пребори Мая Манолова на балотажа и София да остане “дясна”. Такива са си. \r\n\r\n Самият Радан се самоопределя за ляво мислещ. За такива като Радан “дясното” е само един тапет, който да скрива ляво-либералните им възгледи комунистическото минало. С един жест се самозакриха, а приятелчето им с емблематичния десен прякор “Хазарта” им постави диагнозата - неговите авери били “гошовците от почивка”. Аматьори с болни амбиции. Нещо като Джорджано в политиката - пеят фалшиво, но като фрикове грабват публиката от съжаление. \r\n\r\n Хазарта поне стъпи на някакви принципи избра парите като подкрепи с песните си ГЕРБ в родния град на Йорданка Фандъкова Самоков. Принципът “избери парите” винаги е бил ценностноопределящ за тези момчета. Сега Радан заслужи заплатата си, на която го прати боса Борисов, като доразби сектата и гарантира мощна победа на ГЕРБ на балотажа срещу “Мая от Костинброд”. \r\n \n\t\t\t\t\t\t", "date": "2019.10.29", "title": "Бареков: Човекът на Бойко Радан Кънев приключи “психодесните”!"}
{"url": "http://www.bnews.bg/article/264042-hranitelno_otravyane_sled_smartta_na_dete_oshte_dve_se_boryat_za_zhivota_si", "text": "\n 9-годишно дете почина, а две други са в болница в тежко състояние след вероятно хранително отравяне. \r\n\r\n Трагедията се разиграла в добричкото село Кардам. Семейство с 6 деца вечеряло в неделя, след което няколко от децата се почувствали зле и започнали да повръщат. Медицински екип им е дал лекарство срещу повръщане и си тръгнал. Малко по-късно 9 годишното момче се влошило рязко и заедно с други две деца било транспортирано до болницата в Добрич, където починало. \r\n\r\n Веднага другите две деца на 7 и 11 години са прехвърлени в болница във Варна, където лекари се борят за живота им. До момента не е ясно какво е причинило смъртта на детето. \r\n \n\t\t\t\t\t\t", "date": "2019.10.29", "title": "Хранително отравяне? След смъртта на дете, още две се борят за живота си"}
{"url": "http://www.bnews.bg/article/264041-zemetresenie_v_rayona_na_vrancha", "text": "\n Земетресение е регистрирано рано тази сутрин в района на Вранча. Това сочи справка на сайта на Националния институт по геофизика, геодезия и география (НИГГГ) към Българската академия на науките (БАН). \r\n\r\n Магнитудът на труса е бил 2.8 по Рихтер. Регистрирано е в 4.32 ч. \r\n \n\t\t\t\t\t\t", "date": "2019.10.29", "title": "Земетресение в района на Вранча"}
{"url": "http://www.bnews.bg/article/264051-prezidentat_radev_nyama_da_vzeme_reshenie_za_geshev_predi_vtoriya_tur_na_izborite", "text": "\n В коментар под свой пост във фб вече бившият съветник на президента Радев Борисова Цеков уверява, че решение за назначаването или не на Гешев за главен прокурор няма да бъде взето до приключване на втория тур от местните избори. \r\n\r\n Цеков е постнал свое интервю от вестник телеграф, в което твърди, че разликата между Манолова и Фандъкова от първия тур е непреодолима. \r\n\r\n Отдолу негов приятел пише, че ако Радев спре Гешев тази седмица това ще окуражи десните избиратели да подкрепят Манолова. Цеков го репликира, че точно по тази причина, за да не взима страна в политическия спор, Радев няма да обяви решението си преди понеделник следващата седмица, когато ще са свършили и балотажите. \r\n\r\n Сигнал в тази посока даде и самият държавен глава, който заяви, че му трябва време да се запознае подробно със стенограмата от избора във ВСС и да претегли всички аргументи За и Против. Бнюз припомня, че Иван Гешев беше единствен кандидат за поста и бе избран за главен обвинител на Републиката със смазващо мнозинство от 20:4 гласа. \r\n\r\n \r\n \n\t\t\t\t\t\t", "date": "2019.10.29", "title": "Президентът Радев няма да вземе решение за Гешев преди втория тур на изборите "}
{"url": "http://www.bnews.bg/article/264047-izpraviha_pred_sada_shofyora_na_kamion_v_koyto_zaginaha_39_dushi", "text": "\n Британската полиция обяви, че е започнал първият процес срещу шофьора на камиона, в който бяха открити 39 мъртви тела във Великобритания. \r\n \r\n25-годишният Морис Робинсън от Северна Ирландия свидетелства пред съда в Хелмсфорт чрез видеовръзка, съобщи полицията в Есекс. \r\n\r\n Първото заседание е било фокусирано върху основна информация по случая. \r\n \r\nРобънсън е обвинен в непредумишлено убийство на 39 души, заговор за трафик на хора и нелегаллна имиграция и пране на пари. \r\n \r\nТой трябва да се яви отново пред съда на 25 ноември. \r\n \n\t\t\t\t\t\t", "date": "2019.10.29", "title": "Изправиха пред съда шофьора на камион, в който загинаха 39 души"}
{"url": "http://www.bnews.bg/article/264054-uefa_zatvori_vasil_levski_za_macha_s_chehiya_zaradi_rasizma_globi_ni_85_000_evro", "text": "\n Глоба от 85 000 евро глоба и затворени изцяло трибуни за предстоящата европейската квалификация срещу Чехия на 17 ноември. Това решение взе Дисциплинарната комисия на УЕФА. 75 000 е санкцията за проявите на расова и друга дискриминация по време на мача с Англия (0:6) на 14 октомври, а 10 хиляди са заради освиркване на химна на гостите. \r\n\r\n Същата санкция от 10 хиляди евро получи и за Английската асоциация, тъй като гостуващите фенове също не уважиха \"Мила родино\" преди началото на двубоя. \r\n\r\n БФС получи и предупреждение за втори мач без публика, което влиза в сила автоматично при допускането на какъвто и да е инцидент при организацията на мача с Чехия. \r\n\r\n Санкцията, наложена ни от  УЕФА, изглежда приемлива на фона на призивите директно да бъдем изхвърлени от евроквалификациите за първенството през 2020 г., за да бъде даден урок на останалите при подобни инциденти. Преди няколко дни обаче министърът на младежта и спорта Красен Кралев изпрати официално писмо до президента на УЕФА Александър Чеферин, за да го запознае с мерките, които България взе след расисткия скандал на двубоя с Англия в София. \r\n\r\n \"Мога да ви уверя, че срещу тези 27 зрители са предприети незабавни действия - 24 от тях са обвинени въз основа на Закона за опазване на обществения ред при провеждането на спортни мероприятия, а 3 от тях - на основание чл. 325 от Наказателния кодекс, според който се предвижда лишаване от свобода до пет години”, се казвше  в писмото на Кралев, \r\n\r\n Явно писмото е било прието доста сериозно, защото вече е получен и отговор от Александър Чеферин в министерството. \r\n\r\n Очаква се родната централа да предприеме кампания за допускането на стадиона на деца до 14 г., което е позволено от УЕФА при такава санкция. За това ще помогне и сравнително удобният час на двубоя - 19 ч на 17 ноември. \r\n \n\t\t\t\t\t\t", "date": "2019.10.29", "title": "УЕФА затвори \"Васил Левски\" за мача с Чехия заради расизма, глоби ни 85 000 евро"}
{"url": "http://www.bnews.bg/article/264034-oshte_1_5_mln_dushi_v_kaliforniya_ostavat_bez_tok_zaradi_pozharite", "text": "\nПриблизително още 1,5 милиона души в американския щат Калифорния ще останат без ток днес, след като комунална фирма се опитва да спре електрозахранването по повредени кабели, предизвикващи пожари. \r\n\r\nКомпанията Pacific Gas & Electric (PG&E) вече е разследвана от страна на регулаторите, след като спря електроснабдяването на 970 000 домове и предприятия. \r\n\r\nОт компанията обявиха, че още 650 000 имота ще трябва да изтърпят предпазни спирания на тока днес заради силните ветрове. \r\n\r\nВ две части на щата бушуват горски пожари, подклаждани от силните ветрове. \r\n\r\nНа хиляди жители близо до квартала на богатите Брентууд в Лос Анджелис им било казано да се евакуират заради горски пожара, който е избухнал рано в понеделник. \r\n\r\nИзвестни личности, сред които актьорът Арнолд Шварценегер и баскетболната звезда Леброн Джеймс, са сред онези, които са напуснали района на бързо развиващия се пожар \"Гети\", който е започнал близо до художествения комплекс \"Гети\". \r\n\r\nПо на север в окръг Сонома, по-голям пожар е принудил 180 000 души да напуснат домовете си. \r\n\r\nГубернаторът на Калифорния обяви извънредно положение в целия щат. \r\n\r\nВ понеделник регулаторите обявиха официално разследване за това дали енергийните компании са нарушили правилата, като спират превантивно електроснабдяването на приблизително 2,5 млн. души , тъй като рисковете от горските пожари са се увеличили. \r\n\r\nТе не са посочили никакви комунални компании, но анализатори обясниха, че PG&E е отговорна за по-голямата част от \"спирането на електрозахранването, което нарушава сигурността на обществеността\". \r\n\r\nКомпанията обяви фалит през януари, след като срещу нея бяха заведени стотици съдебни дела от жертви на горски пожари през 2017 и 2018 г. \r\n\r\nОт 970 000 имота, засегнати от последните спирания на тока, на по-малко от половината е възстановено електрозахранването, уточнява \"Асошиейтед прес\". \r\n\r\nВъпреки критиките, че предпазните спирания на тока са твърде масови и предизвикват много аварии, PG&E заяви, че още прекъсвания на електрозахранването ще има във вторник и сряда, тъй като се очакват още силни ветрове.\r\n \r\nОт компанията изтъкнаха, че са регистрирали повече от 20 информации за щети по мрежата си от последната вятърна буря. \r\n\r\nВъв видео, публикувано в \"Туитър\" в събота, губернаторът Гавин Нюзъм подчерта, че прекъсванията на тока \"вбесяват всички и с право\". \r\n\r\nВ Лос Анджелес пожарът в Гети е унищожил над 600 акра, а около 10 000 сгради са в зоната на задължителна евакуация. \r\n\r\nНай-малко осем къщи са били унищожени, а други пет са повредени. \r\n\r\n\"Ако сте в зона за евакуация, не се мотайте\", написа Арнолд Шварценегер в \"Туитър\", допълвайки: \"Махайте се.\" \n\t\t\t\t\t\t", "date": "2019.10.29", "title": "Още 1,5 млн. души в Калифорния остават без ток заради пожарите"}
{"url": "http://www.bnews.bg/article/264040-hazarta_popilya_psihodesnite_ot_dabai_i_gi_sravni_s_gosho_ot_pochivka", "text": "\n Известния рапър Ицо Хазарта е поредния разочаровал се от партията на Христо Иванов и Атанас Атанасов. Причината станаха жестоките нападки от страна на корпоративния карикатурист на Сашо Дончев - Христо Комарницки, както и цялата психодясна общност, които се обърна срещу певеца, затова, че участвал в концерт на ГЕРБ в Самоков. \r\n\r\n Според \"Демократична България\" техните симпатизанти, макар и артисти, нямат право да се доближават до друга политическа сила, още повече да пеят на техни мероприятия. \r\n\r\n Ето обаче и отговорът на Хазарта по повод скандалите. \r\n\r\n Не знам дали да адресирам това, което ще напиша, към лидерите на „Демократична България“, или към симпатизантите. Ако съдя по резултатите от вчера – може би двете са едно и също. \r\n\r\n Бих искал да призная своята вина за загубата на арх. Игнатов. Въпреки несъмненото обаяние на лидерите Христо Иванов и генерал Атанасов, ключова роля в отлива на гласове изигра моят концерт в Самоков пред транспарант на ГЕРБ. \r\n\r\n Нека ви разкажа една история. \r\n\r\n През 2013-а осъзнах, че не е редно почти всички артисти в България да си мълчат относно ставащото в политиката в страната ми. Заявих публично на доста места подкрепата си към ДСБ, после – и към Реформаторския блок. Давах интервюта заедно с лидерите им, те идваха по концертите на „Ъпсурт” и се снимаха с мен, и си качваха снимките по социалните мрежи, и ме цитираха под път и над път. Хората приеха, че съм един от тях. Когато ги атакуваха – защитавах лидерите им по интервюта, по медии и по социални мрежи. Никога не поисках и стотинка за това, понеже за мен то не е бизнес, и съвестта ми не го позволи – това половината хора не го повярваха, а другата половина казаха, че съм луд. \r\n\r\n Естествено тая работа не мина без последствия. Намразиха ме доста хора, с други се изпокарах. \r\n\r\n „Уикенд“ и „Пик“ се редуват да пишат лъжи и клевети за мен. Милионите, които ГЕРБ и БСП харчеха в кампаниите си, позволиха на доста мои „колеги“ да опознаят скъпите коли и апартаментите с изглед към Витоша. Когато от тези партии идваха и при мен – аз учтиво им посочвах вратата.След простотиите на „Да, България“ и на моите избраници през 2017-а аз, както хиляди други хора, останах изумен как е възможно това да се случи. Имаше два варианта – тези или са нереално тъпи, или просто играят роля в нечии сценарий. И двете не ме устройваха, но реших, че не е редно да обиждам и да преча. Прецених, че трябва да замълча – все пак там има много мои приятели, защо да ги насаждам така… дай да си гледам моята работа и да не се излагам. \r\n\r\n Миналата седмица приех да пея на концерт, организиран от ГЕРБ в Самоков. Поставих условие да не агитирам, да не се снимам с кандидат – кметове и да не използват името ми за политическа пропаганда. Отивам, пея си песните и си тръгвам. Хората приеха тези мои условия и ги изпълниха. \r\n\r\n Отказвам площадни мероприятия в големите градове – не би било честно спрямо хората, които дават пари за билет в залите, или за вход в заведенията, в които пея. В повечето малки градове в България обаче концерт на площада е единственият начин да имаш концерт, и който твърди друго – лъже, или просто си приказва. \r\n\r\n Свободолюбив художник на заплата в „Булгаргаз“ качил снимка от концерта в Самоков и коментирал как духам. Една госпожа писала за двете ми лица. Видях,че десетки хора споделят тези постове и коментират моята продажност. Нещо веднага ми направи впечатление – тези хора бяха фенове или членове на „Демократична България“, виждаше се на профилните им снимки. Разбирайки, че с моята постъпка съм ги обидил, седнах и написах пост, в който обясних защо съм бил на този концерт. Извиних се на всеки, който се е почувствал засегнат от решението ми да бъда там. \r\n\r\n Като обясниш – тоя кво се обяснява, гузен е. Като си мълчиш – тоя що си трае, гузен е… \r\n\r\n Реших да потърся в интернет как стоят нещата с други изпълнители. Най-великият български певец Васил Найденов в същия ден пее в Ямбол на концерт на кандидат-кмет, подкрепен от ДПС. D2 са в Смолян, на концерт на „Новото време”. Миро от „Каризма” – на концерт на партията на Марешки в Пловдив, а предишния ден – в Плевен на концерт на ГЕРБ :) И доста други, списъкът е дълъг. \r\n\r\n И – как да го кажа – леко се позачудих… Наистина ли точно тези, на които най-много помогнах, сега седят и ме плюят с такова вдъхновение? \r\n\r\n Пичове, ако бях на мястото на Бойко Борисов – милиони бих ви давал, за да продължите да сте такива, каквито сте, и да играете ролята на опозиция. \r\n\r\n Аз, гласувайки за вас, ви давам моята подкрепа – да разпределите данъците ми, да водите България напред, и да пазите моя интерес пред хищници като Ердоган или Путин. Как точно ще ми пазите интереса пред хора от тоя калибър, като за най – дребни неща не умеете да се разберете помежду си, и все някой друг ви е виновен. \r\n\r\n Сега Борис Бонев ви е виновен, а не това, че издигнахте три месеца преди изборите един човек очевидно способен, но тотално непознат на хората в нашия град. В политиката вие от години сте това, което е „Гошо от Почивка” в моята сфера. Една десета от провала ви през тия години да имах – бих запалил с триста към някое село и не бих се показал никога повече. \r\n\r\n На хора, които искат по-високи доходи, по-добри пътища и по-малко празни приказки – вие им говорите за Истанбулската конвенция, за тротинетки и за права на гейовете. Всичкото това – докато седите из софийските кафенета, цъкате с телефоните и тъжно обяснявате как София се е напълнила със селяни. \r\n\r\n Няма да стане. \r\n\r\n И накрая – по повод двете ми лица. С едничкото си лице искам да застана пред вас и ясно да ви кажа – знам, че каквото и да обяснявате, винаги търсите възможност навсякъде да имате човек. \r\n\r\n Е, в „Ъпсурт” вече нямате. \r\n \n\t\t\t\t\t\t", "date": "2019.10.29", "title": "Хазарта попиля психодeсните от ДъБъи и ги сравни с \"Гошо от Почивка\""}
{"url": "http://www.bnews.bg/article/264035-sofia_open_dance_festival_2019_zvezden_spektakal_na_izkustvoto_na_balnite_tantsi_galeriya", "text": "\n  Благодарение на MARS ARMOR и семейство Пламен и Гергана Ташкови, със съдействието на хотел Маринела и ПИБ, за пети път в България, се проведе международен фестивал на балните танци на световно ниво. През изминалия уикенд, зала E.F.E. на хотел Маринела, се превърна в грандиозна и приказна бална зала, в която танцуваха двойки по състезателни и бални танци от 14 държави: Англия, Уелс, Италия, Австрия, Германия, Израел, Полша, Унгария, Казахстан, Украйна, Беларус, Гърция, Република Северна Македония и разбира се България. Те се състезаваха за спечелването на шампионските звания в Латиноамериканските и Стандартните бални танци на Аматьорска лига, на Световния танцов съвет, в различни възрастови групи, на петото поредно издание на открития международен фестивал, посветен на изкуството на балните танци - SOFIA OPEN DANCE FESTIVAL 2019, организиран от БПТА. \r\n\r\n В състезанията взеха участие над 200 танцови двойки , които със своите прекрасни изпълнения, в продължение на два дни предизвикваха бурните аплодисменти на своите възторжени почитатели. Тази година, фестивалът отбеляза петата си годишнина с поредица от събития в рамките на неговата програма. За първи път в България, шоу програмата на фестивала, бе поверена на световните супер звезди по Стандартни бални танци – Арунас Бижокас и Катюша Демидова (САЩ)- десетократни и непобедени световни шампиони за професионалисти. По време на Гала вечерта, специалното им изпълнение, в три части, остави публиката без дъх и вдигна всички в залата на крака с бурни аплодисменти. Официални гости на финалите бяха Негово Превъзходителство Темиртай Избастин , посланик на Казахстан в България и директора на дирекция „Държавен Протокол“ на Президент на Република България - г-н Иван Димитров. Представители на всички сфери на бизнеса и изкуството, бяха ВИП гости на вълшебната ГАЛА ВЕЧЕР. Всички участници във финалите на фестивала получиха брошки с абревиатурата му, от Бижутерия SSG, подаръчни комплекти Кадифе, продукти от РЕФАН, шоколадови статуетки от сладкарници ТЕА. Блестящите танцови двойки от цял свят се носеха над професионалния дансинг, осигурен от Паркетен стил. Освен с умения, сценични костюми, участниците впечатляваха и с перфектни прически , благодарение на професионалистите от салони МАГАМА. Гостите на бала се наслаждаваха на финото меню приготвено от хотел Маринела, специално подбрана селекция вина на ресторант UMAMI и разхлаждаха страстите с Бяла вода от недрата на Рила. \r\n\r\n \r\n\r\n Резултатите от главните финали – тези по ЛАТ и по СТТ за аматьори, бяха определени от професионална съдийска комисия на Световния Танцов Съвет, оглавявана от Робърт Белинджер - Англия, а сред членовете на комисията, присъстваха имената на няколко бивши световни шампиони за професионалисти. В ЛАТ своята пета поредна победа извоюваха двойката фаворит и на публиката в това състезание, шампионите на Англия за аматьори и финалисти в най-престижното състезание по тези танци в света, Блекпулския танцов фестивал – Петър Даскалов – Зия Джейм (Англия). Забележително е, че в тази двойка партньорът е българин. В СТ победители станаха още една млада звездна танцова двойка, този път шампиони на Англия – Дейвид Кокрам и Роси Уард. Ето и самите резултати: Латино –Американски танци (Аматьори): 1. Петър Даскалов – Зия Джеймс (Англия) 2. Никита Беспалов и Антонина Норватова (Украйна) 3. Анджело Серена и Наталия Норватова (Италия) 4. Матеус Сверчок и Магдалена Банделевич (Полша) 5. Александър Ходенко и Росица Атанасова (България) 6. Ищван Новак и Даниела Сабеси (Унгария). Стандартни Танци (Аматьори): 1. Дейвид Кокрам и Роси Уорд (Англия) 2. Никола Капорусо и Иванка Георгиева (Италия) 3. Оливър Куртинг и Аида Аголи(Австрия) 4. Иван Христов и Йовита Георгиева (България) 5. Флавио Сгарамела и Акри Ноеми (Италия) 6. Никола Ди Тачио и Мириам Калдероне (Италия). Грандиозен успех за българските представители на фестивала, беше класирането им за първи път и в двата финала. Танцовата двойка Александър Ходенко – Росица Атанасова (България) във финала на ЛАТ и Иван Христов и Йовита Георгиева, във финала на СТТ. Това състезание е безспорно един голям успех за България. Броят на участвалите във фестивала български двойки също достигна рекорд – над 80 танцови двойки от над 10 града: София, Пловдив, Варна, Бургас, Хасково, Стара Загора и др. Фестивалната програма завърши с Уъркшоп по ЛАТ и СТТ, на който лектори бяха: световните шампиони за професионалисти – Арунас Бижокас и Катюша Демидова, шампионът на Англия за професионалисти в балните танци Уорън Бойс, Маурицио Весково, Андрей Скуфка и Ягода Батагели – бивши световни и европейски шампиони по ЛАТ. \r\n \n\t\t\t\t\t\t", "date": "2019.10.29", "title": "SOFIA OPEN DANCE FESTIVAL 2019 - Звезден спектакъл на изкуството на балните танци! (Галерия)"}
{"url": "http://www.bnews.bg/article/264033-nezhnata_dvoyka_bonev_i_gergin_ot_spasi_sofiya_podari_mnozinstvoto_v_sos_na_gerb", "text": "\nДнес във Фейсбук попаднахме на коментари на Петър Качишки и Борислав Цеков относно бляновете на Радан Кънев за балотажа в неделя.  \r\n\r\nВижте какво написаха те в личните  си профили в социалната мрежа! \r\n\r\n*публикуваме без редакторска намеса \r\n\r\nМного на дребно мечтае Раданий. Защо Манолова и Игнатов да се отказват в полза на Бонев?  \r\n\r\nЗащо направо Фандъкова и Манолова да не се откажат в полза на Игнатов и Бонев? Много по-демократично би било.  \r\n\r\nВсе пак всяка налудност, изречена от самонареклата се “демократична общност” е априори еманация на демокрацията, не ли?\r\nХора, пийте ги тия хапчета, докторите за ваше добро са ги изписали.\r\n\r\nБорислав Цеков: \r\n\r\nРадан Кънев искал Мая Манолова да се оттегли от балотаж, за да се явели ДеБъ. Не е виц, нито реплика от психодипансера. Реално изявление е. А не иска ли и Фандъкова да се оттегли и направо Игнатов да бъде служебно назначен за кмет. Я, марш! \n\t\t\t\t\t\t", "date": "2019.10.29", "title": "Нежната двойка Бонев и Гергин от “Спаси София” подари мнозинството в СОС на ГЕРБ!"}
{"url": "http://www.bnews.bg/article/264043-prokuraturata_povdigna_obvinenie_na_toma_belev", "text": "\n Прокуратурата е повдигнала обвинение на кандидата за общински съветник от „Демократична България“ Тома Белев – това се вижда от коментар на „еколога“ във фейсбук. \r\n\r\n В публикация, в която се споменава Белев и предположението, че той скоро ще стане обвиняем, „природозащитникът“ пише – „Всъщност днес ми го повдигнаха“. \r\n\r\n „Труд“ припомня, че Централната избирателна комисия даде разрешение Тома Белев да бъде разследван заради поста в социалната мрежа – „най-евтино са пътували евреите в конските вагони – напълно безплатно“. \r\n\r\n От полицейски източници „Труд“ научи, че Белев не е бил открит повече от седмица от органите на реда на адреса, на който е регистриран. \r\n\r\n Дори се стигнало да бъдат уведомени граничните пропускателни пунктове да следят за „еколога“. \r\n\r\n Подигравката на Белев как евреите са возени безплатно в конски вагони по време на Втората световна война към лагерите на смърта е наказуема с от 1 до 4 ри години затвор. \r\n\r\n Миналата седмиица лидерите на „Демократична България“ Христо Иванов и Атанас Атанасов се опитаха да го оневинят пред еврейската общност на среща с организацията „Шалом“. Но самият Белев нямаше достойнството да отиде и да се извини лично. Дори му трябваха няколко дни и под натиска на хора във фейсбук да скалъпи нещо като оправдание и да го публикува в мрежата. Но написаното бе толкова неискрено, че звучеше по-обидно и от подигравката с Холокоста. \r\n \n\t\t\t\t\t\t", "date": "2019.10.29", "title": "Прокуратурата повдигна обвинение на Тома Белев"}
