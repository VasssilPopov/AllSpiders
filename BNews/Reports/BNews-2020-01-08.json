{"url": "http://www.bnews.bg/article/265171-borisov_pravim_nasha_gazoprenosna_mrezha", "text": "\n На заседание на Министерския съвет днес ще бъде взето решение България да закупи 20% от акциите на терминала за втечнен газ, колкото има и държавната енергийна гръцка компания. Това каза премиерът Бойко Борисов във встъпителните си слова по време на първата сесия на Стратегическия диалог България - САЩ. \r\n\r\n \"Много от вас са се питали те защо не ни спират строежа на \"Балкански поток\", както ние го наричаме, защото първо – той не е продължение на \"Турски поток\". Нашите съседи са Турция, Гърция, Сърбия, Северна Македония, Румъния – така ни е отредил Господ. България изгражда своя собствена газопреносна система с най-мощните американски компресори\", каза Борисов. \r\n\r\n И допълни, че тя е \"реверсивна, за да може да транспортира газ от всички посоки\". \r\n\r\n \"Когато нямаш тръби и компресори, ти не можеш да си хъб. От президента Тръмп до държавния секретар и посланика всички знаят какво правим ние. Нищо не правим на тъмно, скрито и недоговорено. С 1 милиард е по-евтин проектът, който се изпълнява в момента, и той дава възможност за транзитиране, транспортиране, а и самата България да използва най-евтин газ\", каза Борисов. \r\n\r\n И заяви, че след срещата му с президента Доналд Тръмп България продължава да се придържа изцяло към икономическите си интереси и страната ни се е върнала на газовата карта, вместо да е само ползвател на природния ресурс. \r\n\r\n \"Да, ние бяхме лоялни, когато беше войната в Украйна, бяхме лоялни на ЕС и НАТО, но това не означава, че България трябва да излезе от стратегическото си място на газоразпределител\", заяви Борисов. \r\n\r\n Борисов изтъкна, че за пръв път въпросът за падането на визите за българите в САЩ е бил поставен от президента Доналд Тръмп. Според него се очаква до година-година и половина да се приключи тази тема. \r\n\r\n \"Имаме нулева миграция и това го постигаме не само с нашите ефективни действия. Това е на базата и на двустранните ни отношения с Турция. Турската страна пази границата с България така, както и ние я пазим и аз не мога да не отговоря със същия жест на любезност на турския колега и това американските колеги го знаят\", каза Борисов. \r\n\r\n Той каза, че е благодарен на Тръмп, че при последната им среща в Белия дом го е изслушал за АЕЦ \"Белене\", не е чел \"листчета\". Борисов изтъкна, че зелената сделка, която бе приета от ЕС, означава, че \"в близките 10 години относно въглищата да има изключително тежки екологични такси\". Затова било важно България да развие отново своята ядрена енергетика. \r\n\r\n \"Ние сме имали 6 реактора за България, сега имаме два, които ще работят още 10 години. Още веднага след празниците Тръмп изпрати голяма делегация от свои експерти да се запознаят и в момента Министерството на енергетиката провежда конкурсите, за да може така, както газопроводите, да бъдат извършени по възможно най-добрия прозрачен публичен начин, който една правова държава изисква\", каза Борисов. \r\n \n\t\t\t\t\t\t", "date": "2020.01.08", "title": "Борисов: Правим наша газопреносна мрежа"}
{"url": "http://www.bnews.bg/article/265170-pernik_shte_bori_lipsata_na_pari_sas_survachki", "text": "\n Започва проектирането и изграждането на ново голямо сурвакарско село, обяви кметът на града Станислав Владимиров пред БНТ. \r\n\r\n \"Искаме да надградим нашата \"Сурва\", да бъде още по-мащабна, по-красива и да стане целогодишен продукт, който може да привлича туристи в моя град\", каза той. \r\n\r\n Владимиров призна, че отлагането на \"Сурва\" тази година се отразява зле на местната икономика. \r\n\r\n \"Със сигурност се отразява на местната икономика, но не в приходите на общината, което също е голям минус за нашата община. При организирането на толкова голям по мащабите си фестивал общината не може да се възползва чисто икономически. Затова догодина \"Сурва\" ще бъде много по-различна и това ще бъде едно от добрите ни пера в приходната ни част, която след това ще бъде разходвана за култура\", обяви кметът на Перник. \r\n\r\n По въпроса за водната криза Владимиров обясни, че предстои ремонт на двете пречиствателни станции, довеждащите водопроводи, по които се губи огромна част от питейната вода, както и ремонт на канализационната мрежа. \r\n\r\n \"Ще се наложи да изтърпим, но със сигурност Перник ще бъде далеч по-европейски след година-година и половина. Най-тежките месеци ще са януари и февруари\", обясни Владимиров. \r\n\r\n В момента притокът е около 100-120 литра, оттокът е ограничен да не превишава 300 литра в секунда, за да осигури вода през януари, февруари и март, допълни кметът на Перник. \r\n \n\t\t\t\t\t\t", "date": "2020.01.08", "title": "Перник ще бори липсата на пари със сурвачки "}
{"url": "http://www.bnews.bg/article/265173-borisov_s_putin_i_erdogan_v_istanbul", "text": "\n Поздравих президентите Путин, Ердоган и Вучич преди началото на церемонията по официалното откриването на газопровода „Турски поток“, съобщи премиерът Бойко Борисов на страницата си във фейсбук.  \r\n\r\n Той пристигна в Истанбул, където ще присъства на тържествената церемония по откриването на газопровода „Турски поток\". В рамките на визитата си българският премиер ще проведе и двустранна среща с президента на Турция Реджеп Тайип Ердоган.  \r\n\r\n Предходната среща на Борисов и Ердоган се състоя през юли миналата година в Сараево в рамките на Срещата на върха на държавните и правителствени ръководители в Процеса за сътрудничество в Югоизточна Европа. Акцент в предстоящия разговор на премиера Бойко Борисов и президента Реджеп Тайип Ердоган ще бъде развитието на двустранните отношения въз основа на общоприетите принципи на добросъседството, равнопоставеност и взаимна изгода. \r\n \n\t\t\t\t\t\t", "date": "2020.01.08", "title": "Борисов с Путин и Ердоган в Истанбул\r\n"}
{"url": "http://www.bnews.bg/article/265174-solomon_pasi_kasem_syuleymani_e_kato_dart_veydar_toy_stoi_zad_atentata_v_sarafovo", "text": "\n Щом се говори за трета световна война, значи е по-малко вероятно тя да се случи. Тя е най-вероятно да се случи, когато по-малко се говори за нея. Но всичко е възможно в този динамичен свят. Това заяви основателят на Атлантическия клуб в България Соломон Паси пред БНТ. \r\n\r\n Според него две са основните събития, които оформят контекста на случващото се в Близкия изток. Едното са военните учения, които правят съвместно Русия, Китай и Иран, другото са изборите в Съединените американски щати. \r\n\r\n Паси припомни, че Иран е благодарен на България, затова че му е продавала оръжия по време на войната с Ирак. Той каза още, че имаме много добри български дипломати и посланици, които са служили в Иран, така че България има някакви наследствени знания в тази страна, които могат да бъдат привнесени в общоевропейските усилия. \r\n\r\n \"Трябва да формираме обща европейска позиция\", обобщи той. \r\n\r\n Соломон Паси коментира и личността на убития на летището в Багдад ген. Касем Сюлеймани. \r\n\r\n \"Касем Сюлеймани е много интелигентен човек и във военно отношение, и в политическо и в терористично отношение. От европейска гледна точка, той е от тъмната страна на силата, с изключение годините, когато той е съюзник на Запада в борбата с \"Ислямска държава\". Неслучайно европейските лидери казаха, че няма да пролеят сълза за него, той има славата на Дарт Вейдър. Той причини войните в Йемен, в Сирия, в Либия, в Газа. Трябва да си дадем сметка, че той седи зад атентата в Бургас през 2012 година. Той не умря по унизителен начин, получи достойна смърт за един войник\", каза Паси. \r\n\r\n Според него светът се намира в същата степен на сигурност, както и преди смъртта на Сюлеймани и едва ли настоящите събития ще предизвикат световен трус. \r\n \n\t\t\t\t\t\t", "date": "2020.01.08", "title": "Соломон Паси: Касем Сюлеймани е като Дарт Вейдър. Той стои зад атентата в Сарафово\r\n"}
{"url": "http://www.bnews.bg/article/265178-za_kakvo_si_govoriha_erdogan_i_borisov_na_chetiri_ochi_video", "text": "\n Министър-председателят Бойко Борисов се срещна с президента на Турция Реджеп Тайип Ердоган в Истанбул. Разговорът между двамата лидери се състоя след тържествената церемония по откриването на газопровода \"Турски поток\", съобщи пресслужбата на Министерски съвет. \r\n\r\n Борисов и Ердоган обсъдиха разширяването на двустранното политическо и икономическо сътрудничество. Българският министър-председател изтъкна стабилното и устойчиво развитие на отношенията между България и Турция в редица сектори. Беше подчертано, че партньорството между двете страни се основава на принципите на добросъседство и взаимно уважение. \r\n\r\n \"Турция е наш съсед, съюзник в НАТО и наш ключов партньор в областта на миграцията, сигурността, борбата с тероризма, енергетиката, селското стопанство\", заяви премиерът Бойко Борисов. \r\n\r\n В хода на разговора министър-председателят Борисов отбеляза, че страната ни високо оценява приноса на Турция по въпросите с миграцията и определи като ключово прилагането на съвместната Декларация между ЕС и Турция от 18 март 2016 г. \"Дипломацията и мирът трябва да останат водещи при решаването на редица проблеми. Всички ние имаме интерес да изградим бъдеще, което се основава на стабилност, сигурност и просперитет\", изтъкна още по време на срещата премиерът Борисов. \r\n\r\n Българският министър-председател и турският президент обсъдиха също ситуацията в Близкия Изток. Премиерът Борисов подчерта, че страната ни никога не е водила политика срещу някоя държава. \"Само мирът може да реши проблемите в Близкия Изток\", категоричен беше министър-председателят Бойко Борисов. \r\n\r\n Руският президент Владимир Путин, турският президент Реджеп Тайип Ердоган, президентът на Сърбия Александър Вучич и българският премиер Бойко Борисов обсъдиха политическите и икономическите отношения между четирите държави, както и актуални международни теми на работна вечеря в Истанбул. \r\n\r\n Преди тържествената церемония за откриването на \"Турски поток\" пък Борисов успя да проведе кратък разговор с Путин за \"Балкански поток\". \r\n\r\n \r\n\r\n   \r\n \n\t\t\t\t\t\t", "date": "2020.01.08", "title": "За какво си говориха Ердоган и Борисов на четири очи (ВИДЕО) "}
{"url": "http://www.bnews.bg/article/265172-teheran_nay_malko_80_amerikanski_voynitsi_sa_ubiti_izstrelyahme_15_raketi", "text": "\n Най-малко 80 американски войници са убити при ракетните нападения на Иран срещу американски бази в Ирак, съобщи Ройтерс, като се позова на иранската държавна телевизия. Американският президент Доналд Тръмп потвърди за ударите и не отрече, че има жертви и разрушения. \r\n\r\n Според данните от Иран са нанесени щети на американски хеликоптери и военна техника. \r\n\r\n Срещу американските обекти са изстреляни 15 ракети, като нито една от тях не е прихваната, твърди Техеран. \r\n\r\n Иранската армия отново призова американските сили да напуснат Близкия изток. \r\n\r\n Тръмп потвърди за ударите със следното съобщение: \r\n\r\n \"Всичко е наред! Ракети бяха изстреляни от Иран срещу две военни бази, разположени в Ирак. Извършва се оценка на жертвите и разрушенията. Дотук добре! Имаме най-мощната и добре екипираните военни навсякъде по света! Ще направя изявление утре сутринта.\" \r\n \n\t\t\t\t\t\t", "date": "2020.01.08", "title": "Техеран: Най-малко 80 американски войници са убити, изстреляхме 15 ракети\r\n"}
{"url": "http://www.bnews.bg/article/265175-shefat_na_federatsiyata_na_potrebitelite_emil_georgiev_skapi_butitsi_ni_probutvat_upotrebyavani_belyo_i_obuvki", "text": "\n Шефът на Федерацията на потребителите в България Емил Георгиев разкрива измамите с намаленията на пазара и във виртуалното пространство след Коледните и Новогодишните празници. \r\n\r\n Когато говорим за чиста природа, говорим и за качеството на живот на хората, коментира той допирните точки между експертизата, с която е известен като еколог и правата на потребителите. \r\n\r\n Оказва се, че у нас всеки ден е черен петък. В навечерието на Новата година казахме, че такъв Черен петък се случва само в България, защото потребителят е подложен на какви ли не трикове. Скъпи бутици изкупуват скъпи аксесоари на намаление и ги продават на двойно и тройно по-висока цена. За съжаление, в хубави магазини се продават и употребявани бельо и обувки, въпреки забраната на МЗ, коментира той. \r\n\r\n Жените най-често попадат в капаните на такива злоупотреби. Стоките са обработени и хващат окото, допълни той. \r\n\r\n Затова ние поддържаме изключително добри контакти с КЗП и твърдя, че от две-три години тази комисия си изпълнява задачите. Ние имаме ясното съзнание, че отговорността ни е много голяма. Даваме си сметка, че не можем да си играем със страховете на хората, каза той. \r\n\r\n Според нас българското законодателство е еманация на държавността. Но въпреки че има добри закони, когато се разкриват нарушителите, държавните органи премълчават, за да не бъдат съдени. Но когато една фирма е доказано нарушител, тя трябва да бъде изнесена, посочи той. За съжаление изоставаме от други страни. В САЩ, когато една фирма е изнесено в публичното пространство, с тази фирма е приключено. У нас това също трябва да се случи, коментира Емил Георгиев.  \r\n\r\n Той даде пример как през миналата година една фирма е предлагала безплатна козметична процедура и е искала телефонни номера на други жени, след което започва зарибяването, теглят се кредити, за да се вземат продуктите. Дали сме на КЗП такива сигнали. Доколкото знам, КЗП тръгна по следите, каза той. \r\n\r\n Всеки момент сме готови да говорим за двойния стандарт при храните, наши представители взеха и анализираха шоколади и храни от други страни и в близките десетина дни това ще бъде известно в публичното пространство, посочи още той. \r\n\r\n Мога да ви уверя, че ние от федерацията не обичаме да мълчим и ще обявим имената на фирми, пое ангажимент Георгиев.  \r\n\r\n Преди време на Павел Кърлев му запалиха колата, защото изнесохме аедно информация за спиртни напитки, припомни той. \r\n\r\n Георгиев засегна и темата с плащането на сградна инсталация, която е задължителна според тълкуване на институциите в Брюксел. Над 90 на сто от жалбите са свързани с \"Топлофикация\", обясни той и изтъкна, че хората трябва да са наясно, че имат ангажимент към сградната инсталация. \r\n\r\n Миналата година световната банка отпусна над 100 млн. евро за подобряване на качеството на въздуха, едни започнаха да говорят за пелети, други за филтри на комините. Да се купи печка на пелети, човек трябва да инвестира поне 3000 лева. Пелетите не са толкова евтини, а и те се отразяват на въздуха, посочи той. За София са планирани над 2000 филтри, а са монтирани около 180. Излезе информация, че тези филтри са около 4 хил. лева, а трябва да се монтират в циганските квартали и, нали се сещате, че те са продадени преди още да са монтирани, посочи екологът. \r\n\r\n На въпрос за яхането на водната криза от страна на БСП в Перник, Георгиев заяви, че кризата е от няколко години и тя може да се стовари и върху София. Опазването на околната среда е политика, каза той. \r\n\r\n Когато говорим за това, че няма вода, какво да говорим, когато има вода, но тя е радиоактивно замърсена, както е в Хасково, изтъкна Георгиев. Ето ви е едно писмо до три министерства с подписка за водата от 2018 г., но проблемът и в момента съществува. В писмото на трите министерства пише, че водата трябва да се използва само за битови, а не и за питейни нужди. Водоноските продължават да се въртят в града, заяви Георгиев.  \r\n\r\n Проблемът с водата - дали е чиста, дали я няма, е проблем на регионалните инспекции. Чудесии може да се кажат за нарушенията в тези инспекции, разкри той.  \r\n\r\n Регионалната инспекция стимулира действията на розовобузестия бизнесмен Иво Прокопиев, който замърсяваше водата с арсен и той ме съди, но аз спечелих делото за това, че изнесох данни за това, припомни Георгиев. \r\n \n\t\t\t\t\t\t", "date": "2020.01.08", "title": "Шефът на Федерацията на потребителите Емил Георгиев: Скъпи бутици ни пробутват употребявани бельо и обувки "}
{"url": "http://www.bnews.bg/article/265176-sbogom_tosko_stotitsi_priyateli_izpratiha_ubitiya_fen_na_botev", "text": "\n Стотици приятели изпратиха убития в Солун български футболен фен Тоско Бозаджийски. Той беше нападнат в неделя заедно с още 8 симпатизанти на Ботев (Пловдив) след мач между гръцките ПАОК и Арис, а докато лежал на земята в безпомощно състояние е бил прегазен от кола. Всички те са опечалени и за момента не искат да коментират темата.  \r\n\r\n На поклонението пристигнаха митрополит Николай и  кметът на Пловдив Здравко Димитров, който е привърженик на канарчетата, съобщава \"Марица\".  \r\n\r\n Представители на ЦСКА също дойдоха  да отдадат почит към загиналото момче.  \r\n\r\n От футболния клуб изпратиха венец. \r\n \n\t\t\t\t\t\t", "date": "2020.01.08", "title": "Сбогом, Тоско! Стотици приятели изпратиха убития фен на Ботев"}
{"url": "http://www.bnews.bg/article/265165-pokazvat_na_putin_glavata_na_yoan_krastitel_v_dzhamiya_v_damask", "text": "\n Руският президент Владимир Путин, който днес пристигна на посещение в Дамаск, посети християнската катедрала \"Пресвета Дева Мария\", предаде сирийската агенция САНА, цитирана от ТАСС, съобщи БТА. \r\n\r\n Путин и руската делегация бяха придружавани от президента на Сирия Башар ал Асад и патриарха на Антиохия и целия Изток Иоан Десети. По случай православното Рождество Христово руският лидер подари на патриарха икона на Богородица, зографисана в Русия. \r\n\r\n Смята се, че катедралата \"Пресвета Дева Мария\" е най-старият православен храм в Сирия. \r\n\r\n Преди това Путин и Асад посетиха Голямата джамия в Дамаск, известна като Джамията на Омаядите, една от най-старите и най-големите джамии в света, съобщи говорителят на Кремъл Дмитрий Песков. Директорът на музея към джамията е показал на високия руски гост главата на Иоан Кръстител - светиня както за християни, така и за мюсюлмани. В памет на посещението си Путин е подарил на музея издание на Корана от XVII век. \r\n \n\t\t\t\t\t\t", "date": "2020.01.08", "title": "Показват на Путин главата на Йоан Кръстител в джамия в Дамаск"}
{"url": "http://www.bnews.bg/article/265168-tsvetanov_v_osnovata_na_voynata_v_simitli", "text": "\n Цветан Цветанов е в основата на жестокия конфликт между Апостол Апостолов и Методи Бачев, науи \"Галерия\" от източник с положение в Симитли, който е добре запознат с интригата между двамата. Напусналият ГЕРБ бил посредникът на двамата в отношенията им с централната власт, но толерирал повече Апостолов и сина му, отколкото Бачев.  \r\n\r\n Кметът и бизнесменът участваха в меле навръх Нова година. Апостолов бил на площада и тръгнал към заведението на Бачев, за да му направи забележка да не хвърлят пиратки от терасата. Последвал масов бой, в който се включил и синът на Апостолов Стефан. Въпросният Стефан, който също като баща си е футболен съдия, е депутат от ГЕРБ. Припомняме, че се прочу със сричането на тект от трибуната на парламента и това го направи за смях и пред първокласници в Симитли - някои от които четат далеч по-гладко чичкото депутат.  \r\n\r\n Публична тайна е, че Стефан Апостолов е от банката с кадри на бившия втори в управляващата партия Цветан Цветанов и благодарение на него е в Народното събрание. На последните избори той беше последен в листата, но с масовата подкрепа с преференциален вот в Симитли го изтласка напред. Цветанов и баща му Апостол Апостолов са приятели от много години. Напусналият всички постове в ГЕРБ и държавата злополучен политик често гостуваше на приятеля си в родния му град. Неслучайно на посдните избори за местна власт Апостолов кандидат не на ГЕРБ, а на \"Партията на зелените\". Той подкара петия си пореден мандат и беше единствен кандидат за поста.  \r\n\r\n Методи Бечев е местен бизнесмен, с когото се свързва фирмата \"Агромах\". Тя участва в строителството на много апетитни обекти, включително и на магистрала \"Струма\". Още тогава Бечев публично се е хвалил, че е близък с премиера Борисов и дясната му ръка Цветанов. В миналото Апостол Апостоло и Методи Бечев също са били близки, а \"Агромах\" е изпълнявала поръчки и от общината, освен от държавата.  \r\n\r\n Нещата се обръщат рязко през 2016 година. По време на селски събор в село Черниче до Семитли почерпеният Методи Бачев се шегува нелепо, че Апостол Апостолов има сексуални отношения с Бойко Борисов и подвиква на актьора Краси Радков да го имитира в негов стил.  \r\n\r\n \"По това време вече имаше напрежение между Цветанов и Борисов. По-активен беше Цветанов, който се срещаше както с Методи Бечев, така и с Апостол Апостолов. Той водеше листата  на ГЕРБ за депутати в област Благоевград и се разпореждаше с местната власт и бизнеса. Беше посредник и на Бечев, и на Апостолов за стопляне на отношенията им с властта и там някъде нещата се объркаха\", разказва източникът на \"Галерия\". \r\n\r\n След изцепката тогава Методи Бачев се опитал да се извини на премиера чрез посредници. Малко след това обаче започна разследване срещу \"Агромах\". ГДБОП нахлу в няколко от офисите на фирмата и бяха иззети 1 милион евро в сак. Делото беше за данъчни престъпления - над 14 милиона ДДС, които не са платени в бюджета. Обвинения така и не бяха повдигнати, включително и на Матоди Бечев. Говори се, че Цветан Цветанов активно се е намесил в защита на бизнесмена. \r\n\r\n По-късно \"Агромах\" смени името си и отново работи по обществени поръчки за милиони като \"Грома Холд\". Собствениик на новата фирма е приближеният на Методи Бачев Христо Саввев. Формално Бачев няма нищо общо с \"Грома Холд\", но според слуховете в Благоевград предпочитал да стои в сянка и да не дразни големите лъвове заради лошия си имидж, \r\n\r\n След фаталната пиянска изцепка на селския събор Методи Бечев и Апостол Апостолов са в открита война, като по свои канали изпращали компромати един срещу друг в София. Получател бил винаги Цветан Цветанов. И така до пролетта на миналата година, когато избухва вторият голям скандал с аартаменти на Цветанов, довел до отстраняването му от ГЕРБ и новвото му начало, белязано с нахазването във водите на евроатлантизма и сигурността. Прощъпалника на новото поприще възпитаникът на ВИФ \"Георги Димитров\" направи в компанията на някои бивши комсомолски активисти и днешни маргинални люспи от различни десни формации.    \r\n \n\t\t\t\t\t\t", "date": "2020.01.08", "title": "Цветанов в основата на войната в Симитли"}
{"url": "http://www.bnews.bg/article/265177-izvanredno_prezidentat_donald_tramp_s_izyavlenie_ot_beliya_dom_za_udarite_na_iran_po_amerikanski_bazi_video", "text": "\n Президентът Доналд Тръмп направи изявление за ракетните удари на Иран миналата нощ по американски бази в Ирак. САЩ е по-силна от когато и да било преди, изтъкна той.  \r\n\r\n \r\n\r\n „Иран изглежда се изправя, което е добре за всички заинтересовани страни“, каза той в изявление от Белия дом сутринта след атаките. \r\n\r\n „Американският народ трябва да бъде изключително благодарен и щастлив, каза Тръмп, - Нито един американец не е пострадал при снощната атака на иранския режим.“ \r\n\r\n Той добави: \"Няма загуби на американски или иракски животи заради системата за ранно предупреждение\". \r\n\r\n Тръмп обобщи в 10 точки атаката на Иран и резултатите от нея:  \r\n\r\n 1. Американци и иракчани не са пострадали в резултат на ракетния удар по Иран. \r\n\r\n 2. Системата за ранно предупреждение е сработила отлично и е известила навреме за атаката. \r\n\r\n 3. Иранският генерал Касем Сюлеймани е трябвало да бъде неутрализиран много отдавна. \r\n\r\n 4. Техеран трябва да се откаже от ядрените си амбиции и да прекрати поддръжката си на тероризма. \r\n\r\n 5. САЩ въвеждат нови, по-строги санкции по отношение на \"иранския режим\". \r\n\r\n 6. Тръмп смята за необходимо да се разработи нова ядрена сделка с Иран, а Русия и Европа да се откажат от действащата.  \r\n\r\n 7. САЩ молят НАТО да започне за играе по-активна роля в Близкия Изток. \r\n\r\n 8. САЩ имат \"големи и мощни\" ракети, разработват се и свръхзвукови ракети. \r\n\r\n 9. Сега САЩ са по-силни от когато и да било в историята. \r\n\r\n 10. Вашингтон е готов за мир с Техеран. \r\n\r\n 22 ракети, включително балистични, бяха изстреляни срещу въздушната база \"Айн ал Асад\" в западната част на Ирак и срещу авиобаза в северната част на страната, в Ербил. И двата иракски военни обекта има американски войници и бойна техника. Ракетите са били изстреляни от иранска територия, атаката е била извършена на три вълни. Иран официално пое отговорност за удара. \r\n\r\n Корпусът на стражите на ислямската революция заяви, че това е началото на операцията “Мъченикът Солеймани” и е отмъщение за смъртта на генерал Касем Солеймани, който бе убит при американски въздушен удар в Багдад. \r\n\r\n Иран е използвал ракети Qiam-1 и Fateh-110, за да удари базите, използвани от американските военни в Ирак, съобщи местната агенция \"Тасним\". Това са ирански балистични ракети, чийто обсег е между 500 км и 800 км. \r\n \n\t\t\t\t\t\t", "date": "2020.01.08", "title": "ИЗВЪНРЕДНО! Президентът Доналд Тръмп с изявление от Белия дом за ударите на Иран по американски бази (ВИДЕО)"}
{"url": "http://www.bnews.bg/article/265167-iran_e_udaril_amerikanskite_obekti_s_15_balistichni_raketi_ochakva_se_izyavlenie_na_tramp", "text": "\n Иран изстреля около 15 балистични ракети в Ирак, насочени към американските военни и коалиционни сили в ранните часове на сряда, заявиха американски официални лица, според които това е отмъщение на Техеран за въздушния удар на САЩ, който уби иранския генерал от силите на Кудс Касем Солеймани миналата седмица, предава американският телевизионен канал Fox News. \r\n \r\nДесет ракети удариха авиобаза Ал-Асад, една ракета удари военна база в Ербил, а четири ракети не успяха да ударят целите си, според говорител на американското Централно командване, отговарящо за американските сили в Близкия изток. Атаките са се развили на две вълни, всяка с разстояние около един час. \r\n \r\nПървоначалните оценки показват, че \"няма жертви на САЩ\", каза американски военен служител в Багдад пред Fox News. \r\n \r\nВ отговор американският президент написа в „Туитър“: \r\n\r\n \r\n \r\n \r\n \r\n\r\n   \r\n\r\n „Всичко е наред! Иран е изстрелял ракети по две военни бази в Ирак. В момента се оценяват щетите и жертвите. Засега всичко е добре! Имаме най-мощните и добре оборудвани военни на света, и то с много! Ще направя изявление утре сутринта“. \r\n \r\nПреди това от Белия Дом обявиха, че няма да има обръщение към нацията. \r\n \r\nПрессекретарят на американското президентство Стефани Гришам заяви веднага след атаките: „Ние сме наясно със съобщенията за нападения срещу американски съоръжения в Ирак. Президентът е информиран и следи отблизо ситуацията и се консултира със своя национален екип по сигурността“. Засега не е ясно как възнамеряват да отговорят от Вашингтон, отбелязва Fox News. \r\n \r\nПентагонът добави: „През последните дни и в отговор на иранските заплахи и действия Министерството на отбраната предприе всички подходящи мерки за защита на нашия персонал и партньори. Тези бази бяха в голяма готовност поради индикации, че иранският режим е планирал да атакува нашите сили и интереси в региона. Докато оценяваме ситуацията и нашия отговор, ще предприемем всички необходими мерки за защита и отбрана на американския персонал, партньори и съюзници в региона“. \r\n \r\nМеждувременно, иранската държавна телевизия твърди, че Техеран е изстрелял „десетки“ ракети „земя-земя“ по въздушната база „Ал Асад“. Държавната телевизия го определи като операция за отмъщение на Техеран заради убийството на Солеймани. \r\n \r\nСлед това Иранската революционна гвардия предупреди САЩ и регионалните им съюзници да не отговарят на ракетната атака в Ирак. \r\n \r\nЕлитните части на иранските въоръжени сили направиха предупреждението чрез изявление на иранската държавна информационна агенция IRNA: „Предупреждаваме всички американски съюзници, които дадоха бази на своята терористична армия, че всяка територия, която е отправна точка на агресивни действия срещу Иран, ще бъде цел“. Освен това в съобщението си гвардията заплаши и Израел. \r\n \r\nПоследната оценка на американското разузнаване показа, че Иран има над 2000 балистични ракети, заявиха представители на Пентагона пред Fox News. \r\n \r\nАвионосната ударна група с флагман самолетоносачът USS Harry Truman е в Оманския залив заедно с ескадрени миноносци с балистични ракети, един крайцер и поне една подводница. Бойните кораби и подводницата заедно имат стотици ракети „Томахоук“, на които вече са зададени мишени. \r\n \r\nКорабите биха били готови да стрелят, ако получат заповедта, казаха пред Fox News двама висши служители на Пентагона. \r\n \r\nАтаката дойде дни след като Солеймани беше убит при американски въздушен удар на летището в Багдад. Убит е и иракски командир на подкрепяна от Иран милиция. \r\n \r\nСАЩ обвиняват Солеймани за убийството на стотици американски войници и заявиха, че той е замислял нови атаки точно преди смъртта си. \r\n \r\nИранските представители и президентът Тръмп си размениха заплахи след смъртта на Солеймани, а в региона бяха разположени допълнителни американски сили на фона на засиленото напрежение. \r\n \r\nПоддържаните от Иран милиции в Ирак, известни като Народните мобилизационни сили (Хашд ал Шааби), заплашиха с отмъщение срещу американските интереси и персонал за убийствата. \r\n \r\nВ неделя иракските депутати одобриха резолюция за експулсиране на американските сили от страната. Резолюцията идва близо пет години, след като правителството поиска американските войски да бъдат разположени в Ирак, след като терористичната групировка „Ислямска държава“ завзе огромни части от страната, включително град Мосул. \r\n \r\nСега вече терористичната групировка е победена, заяви иракският премиер Абдул Махди, като добави, че мисията се е превърнала в прокси война между Иран и САЩ. \r\n \r\nДокато тълпите скърбяха за Солеймани, от Иран се надигаха още повече гневни призиви, за отмъщение за смъртта му, драстично увеличавайки напрежението. \r\n \r\nХосейн Салами, наследник на Солеймани като лидер на революционната гвардия, се обърна към тълпа привърженици, събрани около ковчега на централния площад в родния град на предшественика си Керман. Той се закле да отмъсти на Солеймани. \r\n \r\nШествие в Техеран в понеделник привлече над 1 милион души в иранската столица, препълвайки както главните булеварди, така и страничните улици в Техеран. \r\n \n\t\t\t\t\t\t", "date": "2020.01.08", "title": "Иран е ударил американските обекти с 15 балистични ракети! Очаква се изявление на Тръмп"}
{"url": "http://www.bnews.bg/article/265166-izvanredno_ukrainski_samolet_sas_176_dushi_na_borda_se_razbi_v_teheran", "text": "\n \"Боинг 737\" със 176 души пътници и екипаж на борда се разби след излитане от летището в Техеран. Няма оцелели, съобщи иранският Червен кръст.  \r\n\r\n Украински \"Боинг 737\" със 167 души на борда е излетял от Техеран в 4:42 часа българско време и е спрял да предава данни 2 минути след излитането си, според услугата за проследяване на самолети \"Flightradar\", съобщи БНТ.  \r\n\r\n По-рано иранската агенция \"Tasnim\" съобщи, че украинският самолет се е разбил поради \"технически проблеми\" на международното летище \"Имам Хомейни\" в Техеран. Според агенцията информация за инцидента е потвърдена от шефа на летището.  \r\n\r\n Международното летище в Киев Бориспол все още няма информация за евентуална катастрофа на украинския лайнер, който е летял от Техеран за Киев, съобщи РИА Новости. \r\n\r\n Иранските власти съобщиха, че към мястото на катастрофата са се отправили 10 линейки. При падането самолетът е избухнал в пламъци.  \r\n \n\t\t\t\t\t\t", "date": "2020.01.08", "title": "ИЗВЪНРЕДНО! Украински самолет със 176 души на борда се разби в Техеран"}
{"url": "http://www.bnews.bg/article/265169-valya_ahchieva_shtrakna_beleznitsite_na_neno_dimov_s_bezposhtadno_razsledvane_video", "text": "\n Разследващия журналист Валя Ахчиева на практика щракна белезниците на министъра от ВМРО Нено Димов с безпощадно разследване за водната криза в Перник. Журналистката прави задълбочено изследване на проблема с документи и сателитни снимки на яз. Студена, от което ясно се вижда бездействието на министър Нено Димов, с което се стига и до днешния сух режим за перничани! Вижте цялото разследване на Валя Ахчиева: \r\n\r\n \r\n\r\n   \r\n \n\t\t\t\t\t\t", "date": "2020.01.08", "title": "Валя Ахчиева щракна белезниците на Нено Димов с безпощадно разследване!- ВИДЕО"}
{"url": "http://www.bnews.bg/article/265164-valyo_zlatev_progovori_za_otnosheniyata_si_s_borisov", "text": "\n Причината да бъда днес тук е разпространяваната информация, която касае заплахата от водна криза в Ботевград. Замесването на моето име и на името на моя баща е с неверни твърдения. Това заяви пред Би Ти Ви бизнесменът Валентин Златев по повод скандала в ВЕЦ \"Бебреш\" в Ботевград и твърденията на кмета на града Иван Гавалюгов, че ВЕЦ-ът, който се държи от бащата на Златев, е причина за липсата на вода в язовира. \r\n\r\n \"През 2016 г. кметът на Ботевград Иван Гавалюгов твърдеше, че има тръба, която източва язовира. Другото му твърдение е, че ВЕЦ \"Бебреш\" е основната причина за намаляването на вода в язовира. След специална проверка се доказа, че ВЕЦ \"Бебреш\" работи съгласно законите на България. През последните две години ВЕЦ-ът почти не е работил\", обяви бизнесменът. \r\n\r\n \"На фона на 15 милионния обем на язовир \"Бебреш\" тези 800 000 кубическа метра, които ВЕЦ-ът е използвал се незначителни\", уточни той. По думите му е смешно да се твърди, че един язовир може да се източи за 14 дни. Златев добави, че използването на тези 800 000 кубически метра вода не е причина за липсата на вода в язовир \"Бебреш\". \r\n\r\n \"ВЕЦ Бебреш не работи през последните 15 месеца, защото в язовира няма вода\", категоричен е Валентин Златев. \"ВЕЦ е силно казано, това е малка станция с капацитет 750 000 киловат часа и инвестиция под 1 млн. лв\", уточни шефът на \"Агрохолд\". \r\n\r\n \"Най-лесната причина за обвиненията на кмета на Ботевград по адрес на мен и на баща ми е разбирането, че борейки се с богатите, той печели народната любов. Втората причина е, че в същото това време ВАС е отстранил кмета Гавалюгов по искане на КПКОНПИ за конфликт на интереси\", отсече бизнесменът. \r\n\r\n \"Има 5 заповеди на кмета Иван Гавалюгов да отмени глоби на бизнесмена Иван Гавалюгов за създаването на незаконна интернет мрежа в града\", посочи Златев причината кмета на Ботевград да бъде отстранен от длъжност. По думите му градоначалникът е най-големият бизнесмен в града, който държи средствата за масова информация. \r\n\r\n \"Гавалюгов е христоматиен пример за олигарх\", отсече той. \r\n\r\n \"Исторически има лицензирани 28 източника за водохващане на Ботевград. Държавата е направила 12 пречиствателни станции. В момента нито един източник за водохващане не работи. Язовир \"Бебреш\" не е за питейни нужди и в момента няма пречиствателна станция, която да пречиства водата. Въпросът е кой е спрял тези източници за водохващане и е подписал заповедта за използване на язовир \"Бебреш\" за питейни нужди\", попита бизнесменът. \r\n\r\n По думите му тръбата, която отвежда водата от язовир \"Бебреш\" до пречиствателната станция никога не е работила. \r\n\r\n \"Виждал съм два пъти Иван Гавалюгов. И двата пъти на обществени места. Първият път когато спечели кметските изборр, от уважение му честитих. Вторият път беше, когато на 50-ия си рожден ден поканих всички кметове от Ботевград на рождения си ден. Него трябва да попитате къде е водата от язовир \"Бебреш\", категоричен е Златев. \r\n\r\n \"По документи ВиК Ботевград събира пари от гражданите за 9 млн. кубически метра вода. В същото време плаща на държавата само 2,5 млн. кубически метра. На територията на община Ботевград действа организирана престъпна група. Става въпрос за кражба от гражданите на Ботевград и кметът знае за тази кражба. Останалите пари до 9 млн. кубически метра са присвоени за личностно облагодетелстване\", разкри той. \r\n\r\n Валентин Златев не поиска да коментира в детайли темата за \"Лукойл България\" и отстраняването му от шефския пост. \"В момента оглавявам колективния управителен орган на компанията. Председател съм на надзорния съвет на \"Лукойл България\". Всеки ден съм в кабинета си\", добави бизнесменът, но не отговори в какво се изразява настоящата му длъжност. \r\n\r\n За отношенията си с Борисов Златев заяви: \"Кой казва, че сме приятели? Не съм играл карти с Бойко Борисов. Не бих и седнал да играя с него, защото той не обича да губи\", заяви Златев. \r\n \n\t\t\t\t\t\t", "date": "2020.01.08", "title": "Вальо Златев проговори за отношенията си с Борисов"}
