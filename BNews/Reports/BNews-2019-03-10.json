{"url": "http://www.bnews.bg/article/258022-albert_popov_vleze_v_istoriyata_na_skite", "text": "\n Най-добрият български алпиец Алберт Попов не успя да завърши още в първия манш, но все пак успя да се класира за финала на сезона в Солдеу (Андора). Там участват най-добрите 25 в слалома, а Попов е на 21-ва позиция в генералното класиране с 95 точки, съобщава БГНЕС. С това класиране Попов стана първият български скиор, който ще участва във финали на Световната купа по ски. \r\n\r\n Слаломът в Крайнска Гора, Словения беше спечелен от швейцарецът Рамон Ценхойзерн. Той направи много силен втори манш и изпревари всички фаворити. Двуметровият скиор беше седми след сутрешното състезание, но сега регистрира най-добър резултат от 47.57 сек. и с общо време от 1:39.54 мин. се поздрави с третата си победа за Световната купа и първа в слалома. Той най-добре се нагоди към тежката писта, за да спечели днешния старт. \r\n\r\n Втората позиция остана за Хенрик Кристоферсен (+1.15). Норвежецът водеше след първия манш и имаше убедителна преднина от почти секунда пред Ценхойзен, но допусна неточности в долната част на трасето, които го лишиха от заслужен триумф. \r\n\r\n Трети се нареди Марсел Хиршер, който от шестата позиция успя да се придвижи до подиума. Австриецът вече си осигури Малкия кристален глобус в дисциплината. \r\n \n\t\t\t\t\t\t", "date": "2019.03.10", "title": "Алберт Попов влезе в историята на ските "}
{"url": "http://www.bnews.bg/article/258021-barekov_dali_si_e_platil_laskavite_bilbordi_sas_spestenite_milioni_ot_bryuksel_snimki", "text": "\n Поредният позорен провал за Джамбазки е факт. След като неуспешната му конференция премина, започна и свалянето на билбордовете, скорострелно при това, още хората не са се качили по самолетите. А Джамбазки бърза ли, бърза. Бърза да замаже положението, да прикрие следите от трагичния провал и предателство на уж добрият му приятел Каракачанов. Днес из цяла София бързичко всичко си отива, така както той ще си отиде от европейския парламент.  \r\n\r\n Днес във Фейсбук  попаднахме и на коментар на евродепутата Николай Бареков по повод изчезващите билбордове и конференцията на АСРЕ, организирана от Джамбазки. Вижте какво написа Бареков в личният си профил в социалната мрежа!  \r\n\r\n \r\n\r\n След позорния провал с “конференцията на АКРЕ”, от която избяга и Каракачанов, свалят моментално Джамбазки от скъпите билбордове. Джендърската кампания продължава обаче. Скоро ще го свалите и от самолета за Брюксел! \r\n\r\n \r\n \n\t\t\t\t\t\t", "date": "2019.03.10", "title": "БАРЕКОВ:  Дали си е платил лъскавите билборди със спестените милиони от Брюксел(СНИМКИ)"}
{"url": "http://www.bnews.bg/article/258020-bus_se_vzrivi_v_tsentara_na_stokholm", "text": "\n Бус се взриви центъра на шведската столица Стокхолм, съобщава „Ройтерс”. Снимки показват огромни кълба гъст черен дим се издигат над мястото на инцидента. Полицията е отцепила района. \r\n\r\n На мястото на експлозията са изпратени десетки линейки и пожарни автомобили. По първоначална информация не е имало пътници в автобуса. \r\n\r\n Шофьорът е с леки наранявания и е откаран в болница без опасност за живота. Най-вероятната причина за експлозията е изтичане на газ. \r\n \n\t\t\t\t\t\t", "date": "2019.03.10", "title": "Бус се взриви в центъра на Стокхолм"}
{"url": "http://www.bnews.bg/article/258027-nyama_balgari_sred_zaginalite_v_samoletnata_katastrofa_v_etiopiya", "text": "\n Няма български граждани сред загиналите 157 души на борда на катастрофиралия по-рано днес самолет на \"Етиопиан Еърлайнс\", сочат данни на българското посолство в Адис Абеба, съобщава МВнР. \r\n\r\n Дипломатическата ни мисия в Етиопия в сътрудничество с други посолства получи окончателния списък с пътниците в катастрофиралия самолет. \r\n\r\n Жертвите в разбилия се самолет, изпълнявал курс до Найроби, са от най-малко 35 държави, като поне един от пътниците е бил с паспорт от ООН. \r\n\r\n По данни, предоставени от авиокомпанията, жертвите са от: Австрия, Белгия, Великобритания, Германия, Джибути, Египет, Етиопия, Израел, Индия, Индонезия, Ирландия, Испания, Италия, Йемен, Канада, Кения, Китай, Мароко, Мозамбик, Непал, Нигерия, Норвегия, Полша, Руанда, Русия, САЩ, Саудитска Арабия, Словакия, Сомалия, Судан, Сърбия, Того, Уганда, Франция, Швеция и един с паспорт от ООН. \r\n\r\n Премиерът Бойко Борисов и министърът на външните работи Екатерина Захариева изпратиха съболезнователни телеграми до своите етиопски колеги Абий Ахмед и Уоркнех Гебейеху. \r\n\r\n   \r\n \n\t\t\t\t\t\t", "date": "2019.03.10", "title": "Няма българи сред загиналите в самолетната катастрофа в Етиопия"}
{"url": "http://www.bnews.bg/article/258018-protest_v_petrich_otnovo_v_zashtita_na_otstraneniya_sveshtenik", "text": "\n Миряните в Петрич се вдигат отново на бунт. Те настояват да бъде върнат старият им духовен водач - отец Ангел Кочев. Свещеникът беше отстранен заради преклонната си възраст и бе преместен на служба в храма в близкото село. На негово място за нов архиерейски наместник беше избран отец Павел. \r\n\r\n За втора поредна неделя хората отказват да влязат в черквата в знак на протест. Според местните все още няма диалог между тях и митрополията. Вярващите споделиха, че заради празника днес протестът им ще бъде мирен. \r\n\r\n \"Отец Павел е още млад. Досега е служил в доста черкви. Той трябва да се учи от отец Ангел. Нека заедно да служат. Защо трябва да го измества така?\", сподели една от протестиращите. \r\n \n\t\t\t\t\t\t", "date": "2019.03.10", "title": "Протест в Петрич отново в защита на отстранения свещеник"}
{"url": "http://www.bnews.bg/article/258014-georgi_semerdzhiev_progovori_za_aresta_na_arabadzhievi", "text": "\n Семейство Арабаджиеви не са се укривали в къщата с кулата, в която бяха арестувани, а са пристигнали там два дни преди да бъдат задържани. Те сами са се предали. Това каза пред bTV Георги Семерджиев, известeн като Жоро Шопа. \r\n\r\n Той обаче не пожела нито да бъде сниман, нито записван, тъй като срещу него имало два атентата и присъствието на медиите значително излагало живота му на риск. \r\n\r\n Документите за екстрадицията на Ветко и Маринела Арабаджиеви вече са изпратени в Испания. Очаква се испанските власти през следващите 2 седмици да преценят, в зависимост от обвинението, къде да се гледа делото за екстрадиция. \r\n\r\n Испанци разказват, че са виждали семейството в скъпия имот и по улиците на Кабрера де Мар много пъти през последната една година и са ги мислили за новите им съседи. \r\n\r\n За някои от местните Маринела и Ветко са направили впечатление още преди година. \r\n\r\n \"От една година живеят тук. Купиха си къщата, реновираха я цялата, караха скъпи коли и никой не знаеше откъде са дошли и какви са. Къщата знам, че я продаваха за милион и нещо, но понеже не я купуваше никой й падна цената и накрая я продадоха за 600 хиляди евро. Преди две години я продадоха и от една година я ремонтират, странно беше, че си доведоха работници от България и караха скъпи коли с български номера. Например кола, която струва над 100 000 евро\", разказа местен жител. \r\n\r\n Според други жители на Кабрера де Мар имотът с кулата е продаден на Георги Семерджиев през 2016 година. В селото имоти си купуват двама трима българи на година. Най-скъпият имот, продаден на българи, е на стойност 1,5 милиона евро. \r\n\r\n В селото е забранено да се снимат частните имоти дори и да е от улицата. Самата полиция подсигурява видеонаблюдението за тези имоти, а въпросителните около задържаните Ветко и Маринела Арабаджиеви продължават да се увеличават. \r\nПрипомняме, че при ареста на Арабаджиев, които се издирват за пране на пари, бе задържан и Георги Семерджиев. От прокуратурата обявиха първоначално, че той е издирван с европейска заповед за арест по искане на Швейцария. По-късно се оказа, че швейцарските власти нямат претенции към Семерджиев.  \r\n \n\t\t\t\t\t\t", "date": "2019.03.10", "title": "Георги Семерджиев проговори за ареста на Арабаджиеви"}
{"url": "http://www.bnews.bg/article/258024-okolo_6500_dushi_uchastvaha_v_miting_za_svobodata_na_internet_v_moskva", "text": "\n Около 6500 души се събраха в центъра на Москва на митинг за свободата на интернет, предаде ТАСС, позовавайки се на данни на министерството на вътрешните работи. Акцията е била съгласувана с властите. Полицаи и гвардейци следят за реда и сигурността по време на проявата. \r\n\r\n Кметството на Москва разреши да бъде проведен митинг в подкрепа на свободния интернет от 14 часа местно време с участието на до 10 000 души. Демонстрантите протестират срещу плановете Русия да се сдобие с независим от чуждестранни сървъри интернет.  \r\n \n\t\t\t\t\t\t", "date": "2019.03.10", "title": "Около 6500 души участваха в митинг за свободата на интернет в Москва"}
{"url": "http://www.bnews.bg/article/258015-etiopski_samolet_sas_149_patnitsi_se_razbi_na_pat_za_keniya", "text": "\n Самолет на етиопската авиокомпания Етиопиън еърлайнс се е разбил на път от Адис Абеба за кенийската столица Найроби, предадоха световните агенции и БТА. \r\n\r\n Говорител на авиокомпанията каза, че в самолета е имало 149 пътници и 8 души екипаж. \r\n\r\n От канцеларията на премиера на Етиопия уточниха, че става дума за самолет Боинг 737. В съобщението на канцеларията се изразяват най-дълбоки съболезнования на семействата, изгубили своите близки в катастрофата. \r\n \n\t\t\t\t\t\t", "date": "2019.03.10", "title": "Етиопски самолет със 149 пътници се разби на път за Кения"}
{"url": "http://www.bnews.bg/article/258019-kak_germaniya_izdarzha_nad_81_000_romski_detsa_sas_sotsialni_pomoshti", "text": "\n Цели ромски махали от България се изселват в страната с най-развитата икономика в Европа - Германия. Повече от 81 000 български деца получават помощи от германската държава, показа разследване на Нова тв. Става въпрос за гетата на Дуисбург и Дортмунд, като всичко става организирано. \r\n\r\n \"На върха на пирамидата стоят турци, които живеят в Германия. Цялото това нещо се организира в България. Наемат се работници, лъжат се хора, че отиват в Германия и започват да получават социални помощи. Всъщност там не е толкова лесно да получиш помощи. В основата на това да се устроиш в тази държава е адресът. Основното, което се продава от турците, е адресът. Те държат цели квартали, в които живеят българи\", разказва журналистката Генка Шикерова. Според нея изходът от този омагьосан кръг е образоване и ограмотяване на населението. \r\n\r\n След 2007 г. в Дуисбург са се заселили над 11 000 българи. Пристигат цели махали от Североизточна България. Това, което ги привлича, е германската социална система. По същия начин изглежда и Дортмунд - мечтата на жителите на пловдивския квартал \"Столипиново\". \r\n\r\n Обещанията за лесен достъп до помощи и трудов договор обаче често се оказват лъжа. Оставени без нищо в Германия, българите стават жертва на трудова експлоатация. \r\n \n\t\t\t\t\t\t", "date": "2019.03.10", "title": "Как Германия издържа над 81 000 ромски деца със социални помощи"}
{"url": "http://www.bnews.bg/article/258026-velikobritaniya_se_gotvi_za_reshavashta_sedmitsa_za_brexit", "text": "\n Следващата седмица се очертава като решаваща за процеса на Brexit, отбелязват световните агенции, цитирани от БТА. През уикенда в Брюксел продължават дискусиите на техническо ниво за внасяне на промени в сделката за Brexit, договорена от британския премиер Тереза Мей с ЕК през ноември миналата година, но отхвърлена на 15 януари в британския парламент с 432 на 202 гласа. След това отхвърляне Мей поведе битка на два фронта. Тя се опитва да убеди ЕС да направи отстъпки по частта от сделката за предпазната клауза за Северна Ирландия, която притеснява най-много британските парламентаристи. ЕС засега отхвърля британските предложения в тази насока и оправи свое предложение, което не се понрави на Лондон. Същевременно Мей се опитва да убеди британските парламентаристи да променят мнението си за сделката. \r\n\r\n В зависимост от постигнатото в разговорите на техническо ниво до края на деня Мей може да посети Брюксел утре за последни дискусии. \r\n\r\n Едно обаче е сигурно, във вторник, на 12 март, е денят с главно Д за сделката за Brexit. В 19 ч. по Гринуич се очаква в Камарата на общините да се гласува отново за нея. Преди самото гласуване депутатите ще проучат внимателно становището на главния юридически съветник на Обединеното кралство Джефри Кокс за това какво е постигнала Мей в последните разговори с Брюксел. После ще е самото гласуване. \r\n\r\n Стопани на кучета организират в Лондон кучешки протест срещу Brexit \r\n\r\n В случай че на 12 март парламентаристите отхвърлят сделката отново, на 13 март, в сряда, Мей ще ги попита дали искат напускане на ЕС без сделка. Ако депутатите кажат, че не искат напускане без сделка, то в четвъртък, на 14 март, Мей ще внесе предложение за ограничено във времето отлагане на датата за Brexit. Сега тя е 29 март. \r\n\r\n Следващият етап е на 21 и 22 март, когато е последната европейска среща на върха преди 29 март, предвидената дата за Brexit.  \r\n\r\n Според анализатори и партийни представители Тереза Мей ще понесе във вторник тежко поражение в парламента, защото досега тя така и не успя да осигури значителни промени в договора за Brexit, отбелязва Ройтерс. \r\n\r\n Около 100 твърдолинейни консерватори, привърженици на Brexit, засега, както изглежда, ще се противопоставят на сделката при гласуването във вторник, ако не бъдат внесени промени в клаузата за предпазния механизъм, допълва Асошиейтед прес. \r\n\r\n \r\nАко на 12 март обаче песимистичните прогнози за тежък разгром на Мей в парламента все пак не се сбъднат и депутатите одобрят сделката, то страната ще може да излезе от ЕС по един нехаотичен начин. Но все пак 17 дни до 29 март са много кратък срок за прилагане на практика на всички необходими нови законодателни текстове, касаещи между другото имиграцията, селското стопанство или риболова. Тогава може да се реши удължаване на крайния срок, за да се позволи на процеса да се развие безпроблемно, предаде Франс прес. \r\n\r\n Ако британските депутати се произнесат срещу сделката за Brexit и ако после, когато Тереза Мей ги попита искат ли излизане от ЕС без сделка, те кажат \"да\", тогава ще се сбъдне сценарият, от който се страхуват най-вече икономическите среди. Brexit без сделка ще предизвика и сериозни нарушения в обмена между Великобритания и ЕС. \r\n\r\n Ако депутатите отхвърлят сделката на Мей заBrexit, но после кажат, че не искат Brexit без сделка и поискат отсрочване на датата за излизане от ЕС, то това отсрочване няма да е след 2 юли, когато е първото заседание на новия ЕП, избран на европейските избори от 23 до 26 май. Подобно отсрочване от три месеца не представлява значителен юридически проблем. Но според източник от Брюксел \"не е ясно какво ще могат да направят британците за 3 месеца, което не направиха за две години\". Ако британците поискат отсрочка, европейците биха могли да предложат например отлагане за 1 година, за да се работи действително по алтернатива на сделката, допълва източникът. \r\n\r\n Всяко отлагане за дата след 2 юли обаче ще означава, че Великобритания ще трябва да организира избори, за да излъчи 73 британски депутати в ЕП. Oсвен това трябва да бъде подкрепено единодушно от останалите 27 страни членки на ЕС. \r\n \n\t\t\t\t\t\t", "date": "2019.03.10", "title": "Великобритания се готви за решаваща седмица за Brexit"}
{"url": "http://www.bnews.bg/article/258008-osaka_startira_s_pobeda_a_krizata_za_vozhnyatski_prodalzhava", "text": "\n Световната №1 и носителка на титлите от последните два турнира от Голям шлем - Наоми Осака, започна с победа в Индиън Уелс. \r\n\r\n Японката се справи безпроблемно с Кристина Младенович от Франция, побеждавайки я с 6:3, 6:4 за час и 21 минути игра. \r\n\r\n Първият сет премина изцяло под контрола на Осака, докато вторият бе доста по-интересен. \r\n\r\n В него японката стартира с два пробива и при 5:2 сервираше за мача, който изглеждаше в ръцете й. \r\n\r\n Младенович обаче се спаси и върна пробива. Представителката на Франция дори имаше шанс да изравни за 5:5, но го пропиля и в крайна сметка отпадна от турнира. \r\n\r\n Кошмарната година на Каролин Вожняцки пък продължи и в Индиън Уелс. \r\n\r\n Датчанката загуби от Екатерина Александрова с 5:7, 6:2, 5:7. \r\n\r\n Така ужасното представяне след диагнозата ревматоиден артрит продължава и Вожняцки постигна едва три победи от началото на календарната година. \r\n \n\t\t\t\t\t\t", "date": "2019.03.10", "title": "Осака стартира с победа, а кризата за Вожняцки продължава"}
{"url": "http://www.bnews.bg/article/258016-remont_ogranichava_dvizhenieto_na_trakiya_v_posoka_burgas", "text": "\n До 17.00 ч. днес ще е ограничено е движението в изпреварващата лента от км 45 до 47 на АМ \"Тракия\" в посока Бургас поради ремонтни дейности, информира АПИ. Трафикът се осъществява в активната лента. \r\n\r\n Поради ремонтни работи е ограничено движението в двете ленти при км 262, също в посока Бургас. До 13.00 ч. трафикът ще се пренасочва в аварийната лента. \r\n\r\n Шофьорите е необходимо да се движат с повишено внимание и съобразена скорост като спазват стриктно поставената сигнализация, напомнят от пътната агенция. \r\n \n\t\t\t\t\t\t", "date": "2019.03.10", "title": "Ремонт ограничава движението на \"Тракия\" в посока Бургас"}
{"url": "http://www.bnews.bg/article/258012-proval_za_kiryos_i_yubileyna_pobeda_za_dzhokovich_v_indian_uels", "text": "\n Световният №1 Новак Джокович, тръгна успешно по пътя към своята шеста титла от Мастърса в Индиън Уелс. \r\n\r\n Сърбинът надви американския квалификант Бьорн Фратанджело със 7:6, 6:2 и постигна своята юбилейна победа №50 в турнира. \r\n\r\n Ноле изненадващо имаше трудности срещу световния №128 в първия сет. \r\n\r\n Американецът проби в петия гейм, а пет по-късно, при 5:4, сервираше за спечелване на сета. \r\n\r\n Притеснението обаче си каза думата и Фратанджело бе видимо разколебан, докато Ноле не трепна и проби категорично на нула, за да се върне в сета. \r\n\r\n Той стигна до решителен тайбрек, който вървеше точка за точка, но в края Джокович спечели със 7:5. \r\n\r\n Във втория сет нещата се наредиха по план за Ноле. Той проби още в първи гейм, а в петия вече водеше с убедителното 4:1, за да затвори мача с лекота. \r\n\r\n В следващия кръг той ще срещне Филип Колшрайбер. \r\n\r\n Гермаецът победи Ник Кирьос с 6:4, 6:4 за час и 13 минути. \r\n\r\n За всички фенове бе интересно как ще се представи австралиеца след невероятната си седмица и титлата в Акапулко. \r\n\r\n Отговорът бе разочароващ, защото Кирьос отново показа, че е доста непостоянен и изигра доста слаб мач, макар да се бе засилил за титла и в Индиън Уелс. \r\n\r\n Той имаше четири шанса за пробив в началото на мача, но ги пропусна, след което играта му тотално се срина и той заслужено загуби. \r\n\r\n Още резултати от тази нощ: \r\n\r\n Александър Зверев - Мартин Клижан 6:3, 2:0 (отказване на Клижан) \r\n\r\n Йошихито Нишиока - Роберто Баутиста Агут 7:6, 6:4 \r\n\r\n Гаел Монфис - Леонардо Майер 6:4, 3:6, 6:3 \r\n\r\n Иво Карлович - Борна Чорич 6:4, 7:6 \r\n\r\n Милош Раонич - Сам Куери 7:6, 6:4 \r\n \n\t\t\t\t\t\t", "date": "2019.03.10", "title": "Провал за Кирьос и юбилейна победа за Джокович в Индиън Уелс"}
{"url": "http://www.bnews.bg/article/258023-nay_mnogo_keniytsi_sa_zaginali_v_samoletnata_katastrofa_v_etiopiya", "text": "\n Сред жертвите на самолетната катастрофа в Етиопия има най-много граждани на Кения, за където е летяла машината, показват нови данни за националността на хората в самолета, предадоха световните агенции. \r\n\r\n Според данните жертвите са 32 кенийци, 18 канадци, 9 етиопци, 8 италианци, 8 китайци, 8 американци, 7 британци, 7 французи, 6 египтяни, 5 холандци, 4 индийци, 4 словаци, 3 австрийци, 3 шведи, 3 руснаци, 2 мароканци, 2 испанци, 2 поляци и 2 израелци. Белгия, Индонезия, Сомалия, Норвегия, Сърбия, Того, Мозамбик, Руанда, Судан, Уганда и Йемен са имали по един гражданин в самолета. \r\n\r\n Четирима души са били с паспорти на ООН и тяхната националност засега не е изяснена. \r\n\r\n Самолетът летеше от Адис Абеба за Найроби и се разби минути след излитането. \r\n\r\n Пилотът на машината е подал сигнал за проблеми и е поискал връщане на летището в Адис Абеба, предадоха световните агенции, като се позоваха на президента на авиокомпания Етиопиън еърлайнс Теволде Гебре Мариам. Пилотът е получил разрешение да се върне на летището, допълни той. \r\n\r\n Компанията Боинг е готова да окаже съдействие в разследването на катастрофата с машината, за която беше съобщено, че е модел Боинг 737-800 МАХ, предаде ТАСС. \r\n \n\t\t\t\t\t\t", "date": "2019.03.10", "title": "Най-много кенийци са загинали в самолетната катастрофа в Етиопия"}
{"url": "http://www.bnews.bg/article/258009-29_dushi_postradaha_pri_silna_turbulentsiya_v_polet_ot_istanbul_do_nyu_york", "text": "\n 29 души пострадаха при силна турбуленция по време полет на авиокомпания Turkish Airlines от Истанбул за Ню Йорк, съобщава БГНЕС. На борда на самолета „Боинг” 737 са пътували 326 пътници и 21-членен екипаж. \r\n\r\n Турбуленцията започнала докато машината е правела заход за кацане към международното летище „Кенеди“ в Ню Йорк. Десет души са откарани в болница. Един от тях е със счупен крак, а другите са получили натъртвания, контузии и порезни рани. \r\n\r\n По данни на спасителните служби, леки травми са получили 29 души. Преди това администрацията на летището съобщи за 25 пострадали. \r\n\r\n https://btvnovinite.bg/svetut/turbolencija-izprati-24-dushi-v-bolnica-v-sasht.html \r\n\r\n Това е вторият инцидент на едно от големите летища в Ню Йорк за последните часове. „Ню Арк“ в Ню Джърси затвори пистите си за няколко часа след като товарен самолет от Флорида за Канада беше принуден да извърши аварийно кацане. \r\n \n\t\t\t\t\t\t", "date": "2019.03.10", "title": "29 души пострадаха при силна турбуленция в полет от Истанбул до Ню Йорк"}
{"url": "http://www.bnews.bg/article/258011-na_sirni_zagovezni_iskame_i_davame_proshka", "text": "\n Сирни заговезни не е на постоянна дата и се пада всяка година седем седмици преди Великден, винаги в неделя. Тази година се почита на 10 март. Празникът се нарича още Поклади и Прошка. По традиция на Сирни заговезни близки и познати се опрощават помежду си за всякакви провинения през изминалата година. \r\n\r\n В неделя се палят огньове и след като прегорят, се прескачат за здраве. После около тях се играят хора и се пеят песни. Затова празникът се нарича и Поклади. В някои краища на България е разпространен обичаят оратници - това са факли от слама, които всеки стопанин завърта около главата си и по този начин прогонва бълхите от къщата. \r\n\r\n За трапезата на Сирни заговезни се приготвят баница със сирене, варени яйца, варено жито, халва с ядки. \r\n\r\n Прието е да се извършва и обичаят хамкане. На червен конец се завързва и се спуска от тавана парче бяла халва или варено яйце. Най-възрастният мъж завърта конеца в кръг и всеки член от семейството, главно децата, се опитва да хване халвата или яйцето с уста. Който успее, ще бъде жив и здрав през цялата година. \r\n\r\n На Сирни заговезни по-младите обикалят по-стари роднини и близки и искат прошка и целуват ръка на домакините. Затова празникът е познат още и като Прошка. Според традицията по-възрастен не може да иска прошка от по-млад член от семейството. \r\n\r\n В седмицата преди Сирни заговезни в някои тракийски селища тръгват кукерски дружини. Маскирани мъже обикалят по домовете, разиграват комични сценки и благославят за здраве и плодородие. \r\n \n\t\t\t\t\t\t", "date": "2019.03.10", "title": "На Сирни заговезни искаме и даваме прошка"}
{"url": "http://www.bnews.bg/article/258010-klyuchova_sedmitsa_za_brekzit", "text": "\n Тази седмица британските депутати трябва да решат финално как и кога страната ще напусне Европейския съюз – уговорената за брекзит дата е 29 март. \r\n\r\n Парламентът трябва да гласува за споразумението за напускане на премиера Тереза Мей и ако го отхвърлят, ще трябва да гласуват дали да напуснат без споразумение или да отложат брекзит, информира БГНЕС. \r\n\r\n В понеделник британският министър-председател може да отиде в Брюксел, за да финализира всички промени, които е договорила по споразумението, отнасящо се за предпазната клауза за Северна Ирландия. \r\n\r\n ЕС отказа да отвори отново преговори по текста, но предложи по-нататъшни гаранции за действието на предпазната клауза – споразумение, което трябва да запази отворена границата между Великобритания и Северна Ирландия. Крайният срок е понеделник вечерта, когато Мей трябва да представи пред Камарата на общините промените по споразумението, така че те да могат да гласуват във вторник. \r\n\r\n Във вторник Мей ще открие дебата по споразумението, гласуването се очаква около 21 ч. Ако споразумението бъде отхвърлено, депутатите ще трябва да гласуват дали Великобритания да напусне ЕС без споразумение  в сряда. \r\n\r\n Ако депутатите отхвърлят „твърд“ брекзит, в четвъртък те ще трябва да гласуват дали да поискат от ЕС „кратко и ограничено“ забавяне на брекзит. Тереза Мей вече спомена възможността за 3-месечно удължаване, което трябва да приключи преди първата сесия на новия Европейски парламент в началото на юли. \r\n\r\n В петък лидерите на ЕС, включително премиерът Тереза Мей се събират на последната си среща, преди Великобритания да напусне ЕС. \r\n \n\t\t\t\t\t\t", "date": "2019.03.10", "title": "Ключова седмица за брекзит"}
{"url": "http://www.bnews.bg/article/258013-strelba_v_noshten_klub_v_meksiko_vze_pone_15_zhertvi", "text": "\n Най-малко 15 мъже са загинали след стрелба в нощен клуб в централно Мексико, съобщи прокуратурата, предава AFP. \r\n\r\n Още четирима души са пострадали. Причината за инцидента се изяснява, добави говорителят на прокуратурата Хуан Хосе Мартинез. \r\n\r\n Нощният клуб се намира в щата Гуанахуато, където властите започнаха операция срещу престъпни банди, свързани с кражби на гориво. \r\n\r\n   \r\n \n\t\t\t\t\t\t", "date": "2019.03.10", "title": "Стрелба в нощен клуб в Мексико взе поне 15 жертви"}
{"url": "http://www.bnews.bg/article/258025-strah_trese_dzhambazki_pedya_chovek_s_nova_portsiya_gafove_sofiya_osamna_okichena_s_negovi_bilbordove_nepravomerno_izpolzva_imeto_na_akre_za_evtin_piar", "text": "\n Малкият човек и силно казано, действащ евродепутат Ангел Джамбазки не спира с гафовете и проявите на наглост и безочие. Тази сутрин София осъмна, окичена с нова порция рекламни билбордове с мишата муцуна на псевдо патрЕота и логото на АКРЕ (Алианс на европейските консерватори и реформисти), съвсем неправомерно използвано.  \r\n\r\n Както стана ясно, Джамбазки няма нищо общо с АКРЕ, а единственият легитимен български представител и член на ръководството на Алианса е евродепутатът Николай Бареков. Едва ли педя човек има понятие от консерватизъм, но най- безцеремонно ползва името на Алианса за своя реклама. \r\n\r\n Ние от БиНюз питаме: С какво право подлото човече е спечелило правото си да се асоцира с името на консерваторите и колко по- ниско може да падне в отчаянието и безсилието си? \r\n\r\n Скандалните билбордове са абсолютна незаконна предизборна пропаганда. Както знаем, изборите за нов Европейски парламент ще се проведат през месец май, а подобни кампании са допустими не повече от месец преди същинския избирателен ден. \r\n\r\n Няма как да не си зададем въпроса с какви средства е покрит масрафа за лъскавата реклама. Дали евродепутатчето е извадило пари от собствения си, иначе дълбок джоб? За 5 години в Европарламента, Джамбазки натрупа повече от милион и сега вероятно е решил да вложи част от богатството си в реклама.  \r\n\r\n Не отхвърляме възможността грозната кампания да е финансирана и от друго лице в сянка.  \r\n\r\n Какъвто и да е случаят едно е ясно: цялата пародия, инициирана от Джамбазки издава неизмерим страх от провал. Същият е на предела на силите си и от безпомощност твори гаф след гаф.  \r\n\r\n Изглежда евродепутатът Бареков е създал тежък комплекс у малкия човек и паника е обзела мишото му сърце. Със зъби и нокти патрЕотът драпа да се добере отново до ЕП, а мисълта, че в противен случай ще бъде принуден да упражнява изконната си професия като продавач на вестници и \"Журнал за жената\" не му дава мир.  \r\n\r\n Няма как да не отбележим, че на въпросните билбордове Джамбазки изглежда значително по- едър и внушителен. Вероятно има желание да вдъхва респект, но стратегията му остава безуспешна, тъй като всички сме наясно, че реалният ръст на господина не надвишава 1.55м., а килограмите са колкото на петокласник - не повече от 48.  \r\n\r\n Препоръчваме на малкия човек да пълни джобовете си с камъни, или с пачки от парите на народа, защото прогнозата за времето тези дни съобщава за силни ветрове. Току виж вятърът го отвял, ама не към Брюксел, а към лафката на Централна гара.  \r\n\r\n \r\n \n\t\t\t\t\t\t", "date": "2019.03.10", "title": "СТРАХ ТРЕСЕ ДЖАМБАЗКИ! Педя човек с нова порция гафове! София осъмна, окичена с негови билбордове! Неправомерно използва името на АКРЕ за евтин пиар! "}
{"url": "http://www.bnews.bg/article/258017-mazh_e_zaginal_v_tezhka_katastrofa_sled_udar_v_stalb_i_stena", "text": "\n 44-годишен мъж е загинал при катастрофа на ул. \"Черно море\" в Долни чифлик, която е станала около 23.10 часа на 9 март. Това съобщиха от ОДМВР - Варна.  \r\nМъжът е изгубил контрол над лекия си автомобил и е излязъл извън пътя, блъснал се е последователно в стълб и бетонна стена, след което колата се е преобърнала. Вследствие на инцидента мъжът е загинал на място. \r\n\r\n По случая е образувано досъдебно производство. \r\n \n\t\t\t\t\t\t", "date": "2019.03.10", "title": "Мъж е загинал в тежка катастрофа след удар в стълб и стена"}
{"url": "http://www.bnews.bg/article/258028-prokuraturata_poiska_postoyanen_arest_za_trima_sled_aktsiyata_v_noi_silistra", "text": "\n Прокуратурата поиска най-тежката мярка за неотклонение “Задържане под стража” за директора на НОИ-Силистра Милен Пенчев и за Стоянка Симеонова и Тодор Тодоров, съобщава БГНЕС. \r\n\r\n Досъдебно производство е образувано от Спецпрокуратурата за организирана престъпна група, която е действала на територията на София и Силистра в периода от 2017 г. до настоящия момент. „Групата е извършвала т. нар. уреждане на пенсии на граждани като са се представяли за това документи, удостоверяващи неистински трудов и осигурителен стаж. Документите се представяли пред НОИ-Силистра“, обясни говорителят на спецпрокуратурата Сийка Милева. \r\n\r\n В групата участват длъжностни лица – това са директорът на НОИ-Силистра, началникът на отдел „Отпускане на пенсии“- Силистра и бивш служител на НОИ от София. Членове на групата са семейство - баща, майка и син. „Те изготвяли голяма част от неистинските удостоверителни документи, съхранявали ги в дома си, отделно от това синът е извършвал и адресни регистрации по настоящ адрес на лица, които желаят да им бъдат отпуснати такива пенсии в недвижим имот, който бил прехвърлен от неговите родители“, обясни Милева. \r\n\r\n Към момента към наказателна отговорност са привлечени шестима души. Наблюдаващият прокурор Николай Димитров обясни, че до момента са установили около 20 души, на които са били опуснати пенсии по този начин. \r\n \n\t\t\t\t\t\t", "date": "2019.03.10", "title": "Прокуратурата поиска постоянен арест за трима след акцията в НОИ-Силистра"}
