{"url": "http://www.bnews.bg/article/263554-pozhar_gorya_v_lecheben_tsentar_v_parvomay", "text": "\n Пожар горя в лечебен център в Първомай около 01:40 ч. тази нощ. \r\n\r\n Засегнати са покривът и вторият етаж от сграда на лечебен център в центъра на града. \r\n\r\n Пожарът е възникнал в микробус, паркиран до сградата. \r\n\r\n От него огънят се прехвърля на стрехата на сградата. Изгаря дървеният покрив и вторият етаж. \r\n\r\n Площта е около 300 кв. м. Четири пожарни екипа гасяха стихията – два от пожарната в Първомай и два от Пловдив. \r\n\r\n Пожарът е локализиран за един час и загасен за около три часа. Причините се изясняват. \r\n \n\t\t\t\t\t\t", "date": "2019.09.24", "title": "Пожар горя в лечебен център в Първомай"}
{"url": "http://www.bnews.bg/article/263559-yana_sredkova_shte_predstavi_balgariya_na_mezhdunarodniya_konkurs_mrs_europe_2019_v_las_palmas", "text": "\n Носителката на короната „Мисис България Свят 2018 „ Яна Средкова е в трескава подготовка за предстоящия международен конкурс „MRS. Europe 2019“, който ще се проведе от 3 до 6 октомври в Лас Палмас, Канарски Острови. \r\n\r\n Красавицата вече е заснела впечатляващ видеоклип, с който представя себе си и прелестите на България. В двеминутното видео Яна разказва се семейството, бизнеса си, за родината си, на фона на народна музика, която със сигурност няма да остави безразличен нито един чужденец. \r\n\r\n Средкова е облечена в народна носия на Мира Бъчварова, рокли на Стоян Радичев, а визията и е изключително семпла и естествена. \r\n\r\n Клипът е дело на режисьора Иван Бъчваров, операторите  Димитър Коцев  и Даниел Калчев. Продуцент е Христян Гьошев. \r\n\r\n „Всяко момиче мечтае за живот в приказка. Аз сбъдвам своята! Благодаря на родителите ми за живота и красотата! Благодаря на Вселената, че ме дари с прекрасни деца и всеотдаен съпруг! Благодаря за гласуваното доверие на Меги Савова да представя България Мисис България / Mrs. Bulgaria на престижния международен конкурс MRS. Europe Europe 2019 в Лас Палмас! Благослов за всички, които ме подкрепихa! Специална благодарност за Марина Вълканова и Borovets Hills SPA Hotel, основен спонсор на прекрасната визуализация, представяща великолепието на родната ни земя, която отвори не само сърце, а и дом за нашата идея! Богатството на света са хората заедно! Поклон, добри хора!“, написа развълнуваната Яна под клипа, който сподели в социалните мрежи. \r\n\r\n \r\n\r\n Всеки, който иска да подкрепи Яна Средкова, може да го направи като гласува на този ЛИНК за нея. \r\n\r\n Яна Средкова е омъжена, има три деца. Тя развива успешен бизнес със  здравословни храни, безглутеново и клетъчно хранене. Собственик е на ресторант Green Bsket. От години Яна Средкова се е посветила на каузата да помага на семейства с репродуктивни проблеми. Зад гърба си тя има множество благотворителни кампании за набиране на средства, за да сбъдне най-съкровената мечта за всяко семейство - да има собствена рожба. \r\n\r\n Носителка е на престижни отличия, сред които „Бизнесдама на годината“, „Мис Бизнес на високи токчета“ и др. \r\n \n\t\t\t\t\t\t", "date": "2019.09.24", "title": "Яна Средкова ще представи България на международния конкурс MRS. Europe 2019 в Лас Палмас"}
{"url": "http://www.bnews.bg/article/263553-kalpakchievoto_pravosadie_obosnovava_popravyaneto_na_polfriyman_s_tvardeniya_na_edno_skandalno_npo_ima_li_po_diskreditirana_nepravitelstvena_organizatsiya_ot_bhk", "text": "\n Абсурдното предсрочно освобождаване на убиеца Джок Полфрийман от съдия Калин Калпакчиев продължава да предизвиква гневни коментари. Фактът, който е в пълен разрез както с правни, така и морални норми, бе коментиран и от председателя на Института за модерна политика Борислав Цеков. \r\n\r\n Ето какво коментира Борислав Цеков на страницата си във Фейсбук: \r\n\r\n Калпакчиев и сие хвърлят всички факти от поведението на убиеца, както и преценките на администрацията на затвора и на прокуратурата, в \"кръглата папка\". И отдават надмощно значение на една хвърчаща бележка, подпечатана от – моля, седнете да не паднете - от \"председателя на Българския хелзинкски комитет\". Стряскащо по своя цинизъм обстоятелство - калпакчиевото \"правосъдие\" обосновава \"поправянето\" на Полфриймън с твърдения на едно скандално НПО. Има ли по-дискредитирана неправителствена организация? Трудно може да се намери антибългарска кауза, която да не е обслужвана от БХК. Години наред работеха, например, за признаване на измисленото \"македонско етническо малцинство\" в България. Заливаха с пороища от лъжи международните институции. Адвокатстваха на сепаратистката организация ОМО \"Илинден\", която искаше да отдели Пиринска Македония от България - същата, която беше обявена за противоконституционна. Хелзинкските „експерти“ пропагандираха и \"помашка нация\". Водиха истерична война с православието. \r\n\r\n Към този позорен списък от „хелзинкски“ каузи, трябва да се прибавят джендър-идеологията, скандалната Истанбулска конвенция и \"норвежката стратегия за детето\", които бяха отхвърлени от широката общественост, от научния и духовен елит на нацията. И тази дискредитирана организация, причастността към която от мнозина се приема за позорящо обстоятелство, се оказва толкова авторитетно мнение за един съдебен състав, че да опровергае становищата на затворническата администрация, на прокуратурата и на първоинстанционния съд. \r\n\r\n Разбира се, няма нищо случайно. БХК дръзна да включи убиеца Полфриймън сред номинираните за своите ведомствени награди \"Човек на годината\". Още по-неслучайно е, че БХК връчи същите награди и то цели два пъти на въпросния съдия Калпакчиев - през 2013 и 2016 г. Това какво е? Нищо друго освен ясен симптом за обвързаности, които хвърлят сянка върху независимостта на \"вътрешното убеждение\" на Калпакчиев. Негово ли е това \"убеждение\" или е продиктувано от хелзинкските му съратници, които са пряко заинтересовани (може би и финансово?) от освобождаването на убиеца? \r\n \n\t\t\t\t\t\t", "date": "2019.09.24", "title": "Калпакчиевото \"правосъдие\" обосновава \"поправянето\" на Полфриймън с твърдения на едно скандално НПО. Има ли по-дискредитирана неправителствена организация от БХК?!"}
{"url": "http://www.bnews.bg/article/263561-tezhka_katastrofa_v_ruse_trima_postradaha", "text": "\n Лек автомобил с шуменска регистрация се удари в стълб на уличното осветление по булевард „Христо Ботев“ в Русе. Инцидентът е станал тази сутрин, предаде БГНЕС. \r\n\r\n В колата са пътували четирима души, от които трима са откарани от линейки на Спешна помощ в болницата с различни наранявания, но без опасност за живота. При неизяснени обстоятелства, водачът е изгубил контрол върху управлението на автомобила и се забил в стълб. \r\n\r\n В резултат на удара, двигателят е изхвърчал от колата, а предницата е смачкана до неузнаваемост, като много части са се разпилели на десетки метри. Причините и обстоятелствата около възникване на инцидента се изясняват. \r\n \n\t\t\t\t\t\t", "date": "2019.09.24", "title": "Тежка катастрофа в Русе, трима пострадаха"}
{"url": "http://www.bnews.bg/article/263557-bankrutat_na_tomas_kuk_mozhe_da_dovede_i_do_faliti_u_nas", "text": "\n Фалитът на втория най-голям британски туроператор „Томас Кук\" ще се отрази тежко на българския туристически бизнес. Компанията държи 50% от полетите към летищата на Бургас и Варна.  \r\n\r\n У нас засегнати от фалита на британския туроператор \"Томас Кук\" са над 2000 туристи. Повечето от тях са на почивка в „Слънчев бряг”, малка част са на „Златни пясъци”. Близо 12 часа чакаха пътниците за Бирмингам вчера, след като полетът им на два пъти беше пренасочван.     \r\n\r\n Всички полети на британския туроператор до началото на октомври от Бургас и Варна са отменени. Някои от туристите, пътуващи в понеделник, разбраха на летището, че самолет няма.  \r\n\r\n Представителят на компанията увери, че всички пътници ще бъдат извозени, макар и със закъснение. Полетите се пренареждат ден за ден.  \r\n\r\n „Ще се изпълняват от друга авиокомпания. \"Титан Еъруейз\" поема полетите на \"Томас Кук\" за извозване. До края на полетната програма са не повече от 2300 човека\", казва Симона Тевия, представител на „Томас Кук Еъруейз”. \r\n\r\n „Те имаха такива проблеми през 2015 г., 2017 г., никой не би трябвало да е изненадан. Правителството организира нашето връщане, ще се приберем вкъщи и няма проблем. Малко трябва да почакаме\", разказва туристката Ан Мури.   \r\n\r\n Вместо в 11:00 ч. сутринта, полетът за Манчестър излетя в 19:00 ч. вечерта. За Бирмингам беше пренасочен първо в 4:00 ч. следобед, после в 23:00 ч. вечерта. И по хотелите туристите са в неведение кога ще могат да излетят.   \r\n\r\n „Не знаем в колко часа ще ни извозят, кога ни е полетът. Представителят им дойде, но каза, че уреждат само хората, които пътуват днес. За утре нищо не се знае\", казва Карла Макс. \r\n\r\n Почивката на туристите няма да бъде прекратена, но под въпрос са допълнителните услуги, за които са платили.  \r\n\r\n „Може да е вечеря, може да е екскурзия до Созопол или до Варна, може да е лодка, може да е аквапарк. Ние сме в преговори с тях те да продължат да си изпълняват услугите\", заяви Христо Гълбачев, представител на \"Томас Кук\" за България. \r\n\r\n По-късно днес предстои среща на министъра на туризма с представители на бранша. Обещанията на компанията са да се разплати за туристите, които са на почивка сега. За старите задължения тепърва ще се търси вариант.    \r\n\r\n Практиката на „Томас Кук” е да се разплаща 60 дни, след като туристът е напуснал хотела, а понеже компанията приключва финансовата си година през септември, обикновено разплащанията се правят на 1 октомври, разказва хотелиерът Ростислава Димитрова, за чийто бизнес британският туроператор е основен партньор.  \r\n\r\n Нейният хотел работи от създаването си с „Некерман”, а след това с „Томас Кук”, който придобива тази компания. В момента фалиралият британски туроператор дължи 1,5 млн. евро, а в хотела все още има 209 негови туристи. \r\n\r\n Ростислава Димитрова е получила уверение от „Томас Кук”, че ще получи дължимите ѝ плащания през октомври. \r\n\r\n Председателят на организацията на собствениците на хотели Пламен Копчев предвижда, че банкрутът на „Томас Кук” може да доведе до фалити на хотели и у нас, „защото това са огромни суми, които не се знае кога ще бъдат платени”. „40 и няколко хотела работят с „Томас Кук”. \r\n\r\n Копчев се надява, че хотелиерите ще получат отсрочка на някои плащания като ДДС и корпоративен данък, защото „това са пари, които още не сме получили”. \r\n\r\n Що се отнася до туристите на британския туроператор у нас, този вторник ще има два полета от Бургас и един от Варна, които ще ги извозват. Те ще бъдат оперирани от компанията „Кондор”, която е дъщерна на „Томас Кук”, но все още продължава да лети. \r\n \n\t\t\t\t\t\t", "date": "2019.09.24", "title": "Банкрутът на „Томас Кук” може да доведе и до фалити у нас"}
{"url": "http://www.bnews.bg/article/263558-otkradnahte_detstvoto_i_mechtite_mi", "text": "\n В пламенна и гневна реч шведската тийнейджърка и екоактивистка Грета Тунберг упрекна световните лидери за тяхното бездействие срещу климатичните промени. Тя говори в началото на срещата на върха за климата, организирана от ООН, предаде Франс прес. \r\n\r\n \"Не трябваше да съм тук, трябваше да съм на училище, от другата страна на океана. Вие откраднахте моите мечти и моето детство с вашите празни думи. Но младите започват да разбират вашето предателство\", каза Грета Тунберг. \r\n\r\n \"Аз обаче съм от онези, които имат шанс. Хората страдат, умират. Цели екосистеми рухват. Ние сме в началото на масово изчезване, а всичко, за което вие говорите, е пари и небивалици за вечен икономически растеж. Как се осмелявате?\", каза още екоактивистката. \r\n\r\n За разлика от нея, Тръмп възприе положително шведската активистка и написа в \"Туитър\": \"Тя изглежда много щастливо младо момиче, гледащо към светло и чудесно бъдеще. Беше толкова хубава гледка.\" \r\n\r\n На срещата на върха Грета Тунберг припомни научните факти, потвърждаващи ускоряването на глобално затопляне на планетата, а после отново отправи упреци към лидерите на срещата на върха. \r\n\r\n \"Светът се събужда и промените настъпват, независимо дали това ви харесва, или не\", каза още тя. \r\n\r\n Шведската природозащитничка и още 15 млади активисти от целия свят подадоха жалба в ООН, за да протестират срещу липсата на действия на правителствата по кризата с климата, което според тях представлява нарушения на правата на децата. \r\n\r\n   \r\n \n\t\t\t\t\t\t", "date": "2019.09.24", "title": " Откраднахте детството и мечтите ми"}
{"url": "http://www.bnews.bg/article/263562-svinskata_chuma_nay_setne_tiho_pokosi_shefa_na_agentsiyata_za_hranite_damyan_iliev", "text": "\n Без никакво предизвестие, от Българската агенция по безопасност на храните (БАБХ) съобщиха днес, че вече имат нов изпълнителен директор. На мястото на Дамян Илиев сяда Паскал Желязков. Че Илиев ще бъде сменен се очакваше отдавна. Но в днешното съобщение няма нито дума за освобождаването му. \r\n\r\n Досегашният директор на БАБХ събра много черни точки през годините. Първо - заради начина, по който агенцията реагира при кризата с чумата по дребните преживни животни. После се оказа, че БАБХ е умъртвила над 100 екзотични птици без доказателство за зараза. Чумата по свинете обаче бе това, което предизвика преди време земеделската министърка Десислава Танева да обяви, че в БАБХ ще има кадрови промени след като примине кризата. \r\n\r\n Междувременно разследващата журналистка Генка Шикерова публикува в платформата на Антикорупционен фонд неизлъчения си в Нова телевизия филм \"Война на трупове\", в който се разказва за злоупотреби при поръчките на агенцията за унищожаване на труповете на умъртвените заразни животни. Прокуратурата започна проверка. \r\n\r\n Проф. д-р Паскал Желязков до момента е директор на Национален диагностичен научноизследователски ветеринарномедицински институт \"Проф. Д-р Г. Павлов\", съобщават от БАБХ.   \r\n\r\n Проф. Желязков има дългогодишен опит като ръководител на структури с научноизследователска, диагностична и аналитична дейност. Бил е началник отдел в Център за оценка на риска, директор на Национална научноизследователска станция по ловно стопанство, биология и болести по дивеча, както и зам.-генерален директор в Национална ветеринарномедицинска служба. \r\n\r\n Има над 90 научни публикации и научни доклади. По образование е ветеринарен лекар, завършил е Висшия институт по зоотехника и ветеринарна медицина в Стара Загора. Владее английски и руски език. \r\n\r\n Назначен е и нов заместник-изпълнителен директор д-р Марияна Шумова, която към момента изпълнява длъжността началник отдел в дирекция „Граничен контрол“. Д-р Шумова е изпълнявала и длъжността директор на Областната дирекция по безопасност на храните в Хасково. Тя ще заеме позицията на доц. д-р Тодорка Янковска-Стефанова. \r\n \n\t\t\t\t\t\t", "date": "2019.09.24", "title": "Свинската чума най- сетне тихо покоси шефа на Агенцията за храните Дамян Илиев. "}
{"url": "http://www.bnews.bg/article/263555-balgariya_da_e_po_agresivna_v_politikata_si_v_strani_s_balgarsko_maltsinstvo", "text": "\n ООН ще обсъжда днес изпълнението на целите за устойчиво развитие - като намаляване на бедността, достъп до здравеопазване премахване на глада и стимулиране на благосъстоянието.  В рамките на тази 74 сесия българският президент и външен министър проведоха редица срещи с държавите от Северна  Африка и Близкия изток. \r\n\r\n България да има по-агресивна политика за възстановяване на позициите си от миналото в държавите от Северна Африка и Близкия изток, както и в държавите с формирани български малцинства в миналото. Това обяви президентът в първия ден от срещите си в рамките на 74-тата сесия на ООН. \r\n\r\n \"Ирак има нужда от подкрепа, защото повторната дестабилизация ще засегне и нашия регион и по отношение на сигурността и рязкото увеличаване на бежанските потоци. Президентът на Ирак имаше много добри спомени и с нашата амбиция е да започнем да възобновяваме българското присъствие там\", смята Румен Радев. \r\n\r\n Външният министър Екатерина  Захариева обсъди с колегата си от Судан възстановяването на традицията у нас за се обучават судански студенти. В миналото са били 3000. \r\n\r\n Президентът Радев се срещна и с колегата си от Молдова и е получил уверение, че националната идентичност на българската общност там ще бъде запазена.Обсъдено е състоянието на малцинството ни там, териториалната административна реформа няма да ги засегне, а университета в Тараклия да се трансформира като филиал на Русенския университет „Ангел Кънчев”. \r\n \n\t\t\t\t\t\t", "date": "2019.09.24", "title": "България да е по-агресивна в политиката си в страни с българско малцинство\r\n\r\n"}
{"url": "http://www.bnews.bg/article/263560-potresavashta_mizeriya_v_studentski_obshtezhitiya_v_sofiya", "text": "\n Потресаваща мизерия в студентски общежития. По ваш сигнал проверяваме условията в общежитията на Лесотехническия университет в София. Студентите са принудени да живеят сред падаща мазилка, хлебарки и дървеници, които са плъзнали из целите блокове.Условията са ужасни, като освен лошата материална база, голям проблем им създават и вредителите - хлебарки и дървеници, които са плъзнали из целите блокове.Мухъл, мизерия и неканени вредители тормозят студентите в общежитията на Лесотехническия университет в София. \r\n\r\n Често пред университета могат да се видят студенти и родители, нарамили нови материали, с които да освежат стаите в общежитията.” Настаняваме сина ми. Балатум взехме, за тоалетната чиния капак, препарати да се изчисти основно каквото може. Не е поддържано”, каза Владимир Илиев, баща на студент в университета. Весела живее в общежитието, където дели стая с още две момичета от около година. „Банята беше в покъртително състояние. Имаше влага, навсякъде пълзяха хлебарки, подовата настилка е ужасна, тя се разгражда почти. Нищо не може да бъде почистено, защото просто е за цялостна смяна”, коментира тя. \r\n\r\n Ужасена от условията, търси управата на университета. Видях че има ремонтирани стаи, попитах „Добре, щом има ремонтирани стаи, може ли и моята стая, и моята баня?”. Моментално ми беше отказано и  ми беше казано „Не мислиш ли, че това го правят студентите? Всеки един студент сам си ремонтира стаята, ние досега не сме ремонтирали стая”, обясни още Весела. \r\n\r\n Един от студентите, ремонтирали стаите си, е Ивайло Иванов, който заварил подобни условия и в неговото общежитие. „Баните, плочките, подовата настилка. На пода имаше балатум, който имаше дупки в него, стените бяха прогорени поради наличието на дървеници, хлебарки има постоянно”, каза той.Това е и причината Ивайло и съквартирантите му да започнат ремонт за тяхна сметка. „Положихме ламиниран  паркет, шпакловахме самите стени, обновихме с нови мебели, които лично ние ги купувахме. Опитахме се по някакъв начин да пригодим стаята, така че да бъде годна за живеене”, обясни Ивайло Иванов. \r\n\r\n Ремонтът им излиза 1200 лв., но според управата на университета, сумата не може да бъде приспадната. „След приключването на самия ремонт, ние запазихме всички фактури и касови бележки, опитахме се по някакъв начин да направим някакво споразумение, поне наемът ни да бъде намален, но мигновено ни беше отказано”, допълни студентът в Лесотехническия университет. „Така е прието с решение на комисията по социално-битови, да не се осребряват тази средства, които са вложили”, коментира инж. Иван Кръстанов, директор „Студентски столове и общежития” в ЛТУ. \r\n\r\n Друг сериозен проблем за студентите са неканените гости- хлебарки и дървеници. „Фирма сме наели, която е една от най-добрите фирми. Целият блок се пръска, но ако студенти искат               се пръска и отделно. Примерно дават заявка, идват и пръскат”,обясни още Иван Кръстанов. \r\n\r\n Годишно за поддръжката на сградите се отделят около 80 000лв, но те оказват се крайно недостатъчни и стигат само за аварийни ремонти. За да се реновират  общежитията, от управата на университета изчисляват, че ще са им необходими между 3 и 4 милиона лева на сграда, които към момента нямат. \r\n \n\t\t\t\t\t\t", "date": "2019.09.24", "title": "Потресаваща мизерия в студентски общежития в София"}
{"url": "http://www.bnews.bg/article/263556-zapochva_deloto_sreshtu_izgaryaneto_na_otpadatsi_v_tets_bobov_dol", "text": "\n Делото на екологичната организация „Грийнпийс - България“ срещу Изпълнителната агенция за опазване на природната среда и водите за изгаряне на отпадъци в ТЕЦ „Бобов дол“ е насрочено за днес в Административния съд в Кюстендил, съобщи БНР. \r\n\r\n Към делото са се присъединили жители на Големо село от община Бобов дол. \r\n\r\n Хората недоволстват и от факта, че от екологичното министерство е дадено разрешение за изгаряне на отпадъци заедно с въглищата, което замърсява въздуха. Освен това на територията на общината не са поставени уреди, които да следят каква е чистотата на въздуха. Това замърсява въздуха. В общината не са поставени и уреди, които да следят каква е чистотата на въздуха, а това е наложително. \r\n \n\t\t\t\t\t\t", "date": "2019.09.24", "title": "Започва делото срещу изгарянето на отпадъци в ТЕЦ „Бобов дол“"}
