{"url": "http://www.bnews.bg/article/257620-novite_ogranichiteli_na_grafa_dokaraha_travma_na_glavata_na_peshehodka", "text": "\n Жена пострада на все още ремонтиращата столична улица \"Граф Игнатиев\", след като се спъна в един от гранитните ограничители, поставени преди няколко месеца. \r\n\r\n Пристигналият екип на „Спешна помощ” установил, че има травма на главата, а от носа й текла и кръв. \r\n\r\n Гранитните ограничители са поставени по дължината на цялата улица. Всъщност целта им е да предпазват пешеходците от движещия се трамвай. \r\n\r\n От Столична община обясниха, че съоръженията са монтирани по изискване на „Пътна полиция”. Още при поставянето им софиянци ги оприличиха на \"перки от акули\" и „надгробни плочи”. \r\n\r\n Други се оказаха лоши пророци. Според тях блокчетата се сливат по цвят с  околните плочки. А някои родители смятат, че са опасни и за децата.   \r\n\r\n „Гранитните ограничители, монтирани на улица \"Граф Игнатиев\", са одобрени от Държавна приемателна комисия. На този етап не се предвижда тяхната  подмяна”, коментира проектантът Радомира Методиева. \r\nПострадалата жена е прегледана в „Пирогов” и се възстановява в дома си. За щастие, при падането й наоколо не са минавали трамваите, от които „перките от акули” е трябвало да я предпазят. \r\n \n\t\t\t\t\t\t", "date": "2019.03.01", "title": "Новите ограничители на „Графа” докараха травма на главата на пешеходка"}
{"url": "http://www.bnews.bg/article/257588-meril_striyp_stana_baba", "text": "\n Легендарната холивудска актриса Мерил Стрийп стана баба, след като дъщеря ѝ Мейми Гъмър и годеникът ѝ Мехар Сети се сдобиха със син. \r\n\r\n Момченцето е първото внуче на 69-годишната Стрийп, съобщи Контактмюзик, цитиран от БТА. \r\n\r\n Подробности около щастливото събитие не се съобщават. \r\n\r\n През декември миналата година се появиха публикации, че 35-годишната Мейми Гъмър, която също се изявява като актриса, очаква дете. Вестта дойде само няколко месеца след като Гъмър и Сети се сгодиха по време на ваканция в Хърватия, припомня \"Ентъртейнмънт тунайт\". \r\n\r\n Мейми Гъмър е второ от четирите деца и най-голямата сред дъщерите на Мерил Стрийп Дон Гъмър. Актрисата има по-голям брат, Хенри, и две по-малки сестри, Грейс и Луиза. \r\n \n\t\t\t\t\t\t", "date": "2019.03.01", "title": "Мерил Стрийп стана баба"}
{"url": "http://www.bnews.bg/article/257615-novi_obyasneniya_za_zagadachnoto_povedenie_na_asteroida_oumuamua", "text": "\n Астрономи намериха няколко обяснения за загадъчното поведение на междузвездния астероид Оумуамуа, който увеличи скоростта си, напускайки Слънчевата система, съобщи Сайънс нюз. \r\n  \r\nМакар някои учени да смятат, че това небесно тяло е космически кораб на извънземни, анормалните изменения в скоростта му могат да се дължат на естествени причини. \r\n\r\n Според астронома Амая Моро-Мартин от Института на космическия телескоп в Балтимор, ускорението на астероида Оумуамуа се обяснява с въздействието на слънчевата светлина върху повърхността му и с малката му маса. \r\n\r\n При това небесното тяло вероятно е с пореста структура, образувана от слепени частици лед. В такъв случай плътността на астероида е 0,00001 грама на куб. см, а това го прави крехък. \r\nПо мнението на Зденек Секанина от Лабораторията за реактивни двигатели на НАСА в Калифорния, Оумуамуа е останка от комета, лишена от лед и летливи газове. Резултатите от компютърно моделиране показаха, че подобни небесни тела са порести фрагменти, които са лишени от летливи вещества, съставени са от слабо свързани помежду си частици прах и притежават екзотична форма. Те са с по-голяма плътност в сравнение с предполаганата от Моро-Мартин, но са крехки. \r\n\r\n Астрономът Грегъри Лафлин от Йейлския университет смята, че Оумуамуа е несъдържащ газове къс лед. Той отделя ускоряваща го струя водна пара, която космическият телескоп \"Спицър\" не е успял да открие. \r\nОумуамуа е първият открит от човека междузвезден обект. Астероидът с форма на пура е дълъг 400 метра и с диаметър около 30 метра. Обектът бе открит през октомври 2017 г. на разстояние 0,25 астрономически единици от Земята. \r\n\r\n Учени заключиха, че Оумуамуа съдържа много лед, макар да не бяха наблюдавани признаци за дегазация при минаването на астероида близо до Слънцето. Когато обектът започна да напуска Слънчевата система, скоростта му неочаквано се увеличи, а не намаля, както прогнозираха астрономите. \r\n \n\t\t\t\t\t\t", "date": "2019.03.01", "title": "Нови обяснения за загадъчното поведение на астероида Оумуамуа"}
{"url": "http://www.bnews.bg/article/257613-madona_styaga_duet_s_nay_aktualnata_latino_zvezda", "text": "\n Въпреки че прехвърля 60-те Мадона продължава да е на гребена на вълната и то разбира се не без колаборации с най-актуалните от младите звезди на поп сцената. \r\n\r\n Сега Мади се пеицелила в най-сексапилния младеж на световната музикална сцена. \r\n\r\n Наскоро в мрежата се появи съвместна снимка на Мадона с любимеца на милиони тийнейджъри Малума. \r\n\r\n Мадона и Малума споделиха общ кадър \r\n\r\n А както се знае Мади не прави нищо случайно и най-вероятно тази фото провокация намеква за нещо повече от случайна среща. Освен, че най-вероятно Латино красавецът е попаднал в похотливите лапи на кака си (знаем, че тя много обича Латино жребците), тя няма да пропусне и да почерпи от славата на Малума като направи дует с него, още повече, че подготвя нов албум и съпътстващо турне. \r\n\r\n Като потвърждения на съмненията ни идва и кадърът, в който секси певецът е прегърнал Мадона в студиото където пеят пред микрофон. \r\n\r\n Мадона и Малума влязоха в звукозаписното студио \r\n\r\n Малума и Мадона се срещнаха по-рано на MTV наградите в Ню Йорк заедно с Лени Кравиц. Най-вероятно тази среща не е била никак случайна, познавайки методите на поп кралицата. \r\n\r\n При срещата им Мадона казва на младия изпълнител, че вече е готов да мине „на друго ниво“, а тези думи от нейната уста могат да значат само едно. \r\n\r\n Малума е първият изпълнител в историята на наградите MTV, който участва с песен изцяло на испански. \r\n \n\t\t\t\t\t\t", "date": "2019.03.01", "title": "Мадона стяга дует с най-актуалната Латино звезда "}
{"url": "http://www.bnews.bg/article/257612-petya_dikova_vodi_za_posledno", "text": "\n Тази събота, в 11:00 ч., в студиото на COOL…T ще звучи “Happy Birthday” по случай шестия рожден ден на обичаното лайфстайл предаване. Празничният ефир ще е последен за водещата Петя Дикова преди да роди първи син и ще подари на нея и на зрителите много положителни емоции и вълнуващи моменти. Специални гости по повод шестата годишнина на COOL…T ще бъдат най-обичаната екранна двойка у нас Гълъбина и Рангел Чеканови, които ще предложат на водещата цял наръчник с рецепти за семейно щастие. В студиото актьорите Албена Павлова и Любомир Нейков ще повдигнат и завесата към новия 13-и сезон на най-успешния комедиен сериал у нас „Столичани в повече“, който стартира на 1 март от 21:00 ч. по bTV. \r\n\r\n В празничния ден зрителите на bTV ще се насладят на оригинално балканско изживяване - чаровните музиканти и победители в „България търси талант“ от „Виво Монтана“ ще изненадат Петя Дикова със специален поздрав за рождения ден. Разбира се, това не е всичко – в типичния за COOL…T стил екипът на предаването съветва зрителите да очакват неочакваното. От 9 март, с излизането на Петя Дикова в майчинство, водеща на предаването ще бъде Поли Гергушева, която вече 5 години вълнува зрителите на bTV с репортажите си на социална и лайфстайл тематика. Всяка събота в рамките на 60 минути екипът на COOL…T ще продължи да представя без маска и грим най-големите родни и световни звезди и всички най-любопитни новини от развлекателната индустрия и от света на музиката, киното и театъра. \r\n  \r\n \n\t\t\t\t\t\t", "date": "2019.03.01", "title": "Петя Дикова води за последно"}
{"url": "http://www.bnews.bg/article/257616-venetsuela_shte_kupuva_hrani_i_lekarstva_ot_rusiya", "text": "\n Каракас ще закупува необходимите храни и медикаменти от Русия, заяви днес вицепрезидентката на Венецуела Делси Родригес на съвместна пресконференция след преговорите си с руския външен министър Сергей Лавров, предаде ТАСС. \r\n\r\n \"Президентът Николас Мадуро даде много ясни разпореждания в тази връзка: тези храни, които са нужни на нашия народ, медикаменти, които са нужни на нашия народ, ще се набавят от Русия\", съобщи Родригес. \r\nМинистър Лавров отбеляза, че Москва вече е получила допълнителен списък с нужните на венецуелската страна лекарства. \"Обсъждаме списъка, уточняваме организационни и логистични подробности\", каза Лавров. \r\nПървият руски дипломат напомни, че Русия вече е изпратила на Венецуела първата партида медикаменти от 7,5 тона. Доставката е в рамките на вноската на Русия в Световната здравна организация и по проект, който се реализира от Панамериканската здравна организация, уточни Лавров.  \r\nЛавров добави, че Москва ще продължи \"мащабните доставки на пшеница\" за Венецуела, които \"помагат значително на венецуелското правителство да посрещне настоящите хуманитарни предизвикателства\", предаде Франс прес. \r\n \n\t\t\t\t\t\t", "date": "2019.03.01", "title": "Венецуела ще купува храни и лекарства от Русия"}
{"url": "http://www.bnews.bg/article/257603-zdravnite_rabotnitsi_izlizat_na_palatki_ako_do_20_dni_ne_im_vdignat_zaplatite", "text": "\n Ако до 20 дни не се промени заплащането на професионалистите по здравни грижи - медицински сестри, акушерки, лаборанти, медицински сестри в ясли и детски градини, рентгенови лаборанти, кинезитерапевти, рехабилитатори и др., започваме протест на палатки. Това каза пред журналисти Мая Илиева, медицинска сестра в частна болница, след среща на контактна група от протестиращите с министъра на здравеопазването Кирил Ананиев, цитирана от БТА. \r\n\r\n Професионалисти по здравни грижи протестират пред Министерството на здравеопазването с искане лечебните заведения да не са търговски дружества, увеличаване на възнагражденията им, като стартовата заплата да е равна на две минимални заплати, заплащане по 3 лв. на час нощен труд, промяна в категорията труд от трета на втора и др. \r\n\r\n Даването на този 20-дневен срок, който министърът сам постави, е по-скоро отлагане на протестите ни, не вярвам за толкова кратко време нещо да се промени, каза още Илиева. \r\n\r\n Главната медицинска сестра в болницата в Девин Диана Чаушева също потвърди след срещата, че ще изчакат срокът да мине и няма да се откажат от исканията си. Имаме надежда, че поне ще ни чуят, те са наясно с проблемите ни, но лошото е, че искането ни да се премахне търговският статут на болниците ще се постигне изключително трудно, тъй като за това е нужна волята на управляващите и законодателни промени, добави още тя. \r\n\r\n Притесненията ни са и за това, че няма ясно разписани правила за разпределянето на средствата в лечебните заведения, както и това дали наистина всички допълнителни средства ще бъдат за възнаграждения. По думите й министър Ананиев е обещал, че ще следи стриктно потока на парите и ще се срещне с директорите на болниците. \r\n\r\n Председателят на Българската асоциация на професионалистите по здравни грижи Милка Василева каза пред журналисти, че \"улицата\" няма да реши проблемите им, а е необходим диалог. \r\n\r\n Ананиев: Имат право да протестират \r\n\r\n Смятам, че специалистите по здравни грижи имат основания да искат по-високи заплати, подкрепям ги, коментира в кулоарите на парламента министърът на здравеопазването Кирил Ананиев. Той посочи, че министерството и правителството правят практически стъпки, за да ускорят процеса - с решението на МС за предоставяне на 30 млн лв. допълнително и с разпределяне на бюджета на НЗОК за болнична помощ. Считам, че в лечебните заведения може да постъпи ресурс, който да се използва преобладаващо за увеличение на заплатите на медицинския персонал в т.ч. и на специалистите по здравни грижи, обясни Ананиев. С ресурса, който ще получат, те ще могат да си увеличат заплатите още от началото на годината т.е. със задна дата. \r\n\r\n Ръководството на болниците, съответно директорите, бордовете им ще решават с колко да вдигнат парите на медиците. По-следващата седмица вероятно Ананиев ще се срещне с ръководството на лечебните заведения, на които е принципал, за да им помогне със сметките, как да разпределят разходите. \r\n\r\n Колективна оставка \r\n\r\n Лекарите и медицинските специалисти от отделението по образна диагностика в Многопрофилната болница за активно лечение /МБАЛ/ във Враца са подали колективна оставка заради забавяне на заплатите и тежки и вредни условия на труд. Това съобщи за БТА д-р Радина Антова, временно завеждаща отделението. \r\n\r\n Медиците от отделението работят не само при тежки условия, но полагат десетки часове извънреден труд, заплатите им са близки до минималната, а са специалисти с висше образование и извършват медицинска дейност, каза д-р Антова. Тя обясни още, че тази седмица се е повредил стационарния рентгенов апарат в болницата и вече трети ден обслужващата фирма не го поправя. \r\n \n\t\t\t\t\t\t", "date": "2019.03.01", "title": "Здравните работници излизат на палатки, ако до 20 дни не им вдигнат заплатите"}
{"url": "http://www.bnews.bg/article/257604-100_balgari_rabotyat_za_maykrosoft_v_siatal_zayavi_v_amerikanskiya_grad_iliyana_yotova", "text": "\n Около 100 българи работят за технологичния гигант \"Майкрософт\" в централата на компанията в САЩ. \r\n\r\n \"По време на работното ми посещение в Сиатъл, се срещнах с представители на ръководството на компанията.\" Това написа във фейсбук вицепрезидентът Илияна Йотова. \r\n\r\n Голяма част от сънародниците ни заемат високи позиции в компанията. Особено ме радва това, че работят в системата, която измисля нови технологии, която предлага нови опции за \"Майкрософт\", включително и за изкуствен интелект, включително в областта на здравеопазването работят българи, написа още вицепрезидентът. \r\n\r\n Йотова отбеляза, че за нея е било \"най-важно едно обобщение, което беше направено от вицепрезидента на \"Майкрософт\" г-н Хорвитц, който каза - благодаря на държавата ви, че ни даде тези хора\". Защо не търсим по-упорито тези контакти, защо не използваме български общности, които могат да бъдат естествената ни връзка с компании като \"Майкрософт\" и да развиваме ИТ сектора в България, изтъкна Йотова. \r\n\r\n В съобщение на прессекретариата на президента Илияна Йотова е цитирана да казва: \"Имам една мечта - да работим заедно за страната, която всички безкрайно обичаме.\" С тези думи вицепрезидентът приветства българската общност в Сиатъл. \r\n\r\n \"Амбицията на нашия президентски екип е да сложим ново начало в общуването между българската държава и сънародниците ни зад граница. За съжаление, контактите са скъсани през годините. За нас вие не сте \"другите българи\", защото сме водени от една цел - единение. Единение на всички българи по света, единение на българската нация\", заяви Илияна Йотова. \r\n\r\n Вицепрезидентът подчерта, че независимо къде се намират по света, българите са носители на българския дух, на богатите традиции и култура, на 13-вековна история. \r\n\r\n Илияна Йотова поздрави за дейността им всички родолюбиви българи, обединени от Българския център за култура и наследство. \"Освен че сте изградили изключително богата духовна общност, вие сте направили още една крачка напред - привличате американци в нея, увличате ги да познават и обичат България\", подчерта вицепрезидентът. С дейността на Българския център за култура и наследство са свързани американци. В борда на директорите участва американец, учил в България. Ръководителите на българския хор също са американци, които преподават сложните стъпки на българските хора. Сами учат български език. \r\n\r\n \"България ви липсва, но и вие ужасно ни липсвате. Гарантирам ви, че връзките ни ще бъдат още по-тесни\", отбеляза Илияна Йотова и представи проекта за интернет платформа, която да направи контактите между българите зад граница помежду им и с България ежедневни. \r\n\r\n Вицепрезидентът връчи своя почетен знак на Елка Русков, съпредседател на Българския център за култура и наследство в Сиатъл, за това, че е стожер на българската общност, за неуморната й дейност за запазване на българщината. \r\n\r\n На срещата фотографът етнограф Асен Великов, член на българската делегация, представи свои снимки, запечатали народни празници и обичаи в различни части на България, както и от Бесарабия. \r\n \n\t\t\t\t\t\t", "date": "2019.03.01", "title": "100 българи работят за \"Майкрософт\" в Сиатъл, заяви в американския град Илияна Йотова"}
{"url": "http://www.bnews.bg/article/257621-plamna_pristanishteto_na_korabniya_zavod_odesos_vav_varna", "text": "\n Голям пожар е избухнал днес по обед на пристанище „Одесос” при едноименния кораборемонтен завод във Варна, съобщават зрители на bTV. \r\n\r\n Според специализирания сайт maritime.bg при неизяснени обстоятелства се е подпалила метална скрап. \r\n\r\n На място са изпратени пожарникари, както и два влекача. \r\n\r\n Няма застрашени кораби. \r\n \n\t\t\t\t\t\t", "date": "2019.03.01", "title": "Пламна пристанището на корабния завод „Одесос” във Варна"}
{"url": "http://www.bnews.bg/article/257607-grigor_dimitrov_e_4_v_klasatsiya_po_specheleni_pari", "text": "\n Първата ни ракета Григор Димитров попадна за пореден път в интересна класация. Този път българинът е включен в играчите до 30-годиншна възраст, които са печелили минимум 2 млн. долара в турнирите от Голям шлем. \r\n\r\n Световният №29 се нарежда на четвърто място в класацията с 4 334 111 долара от 34 участия. Димитров е спечелил 1 708 801 от Откритото първенство на Австралия, 513 272 долара от \"Ролан Гарос\", 1 366 513 долара от \"Уимбълдън\" и 745 525 долара от \"US Open\". \r\n\r\n Класацията оглавява японецът Кей Нишикори със своите 7 866 782 долара от 36 участия. Призовата тройка допълват Милош Раонич (6 824 563 долара) и Доминик Тийм (4 850 455 долара). \r\n\r\n Григор заема 14-о място по спечелени пари от останалите ATP турнири сред всички активни тенисисти. Българинът е спечелил 10 138 659 долара. Логично, челните места са заети от \"тримата тенори на световния тенис\" Роджър Федерер (56 951 561 долара), Новак Джокович (54 865 791 долара) и Рафаел Надал (46 055 976 долара). \r\n\r\n Гришо ще се завърне на корта за Мастърса в Индиън Уелс. Заради травмата в рамото, българската звезда пропусна турнирите в Ротердам и Акапулко. Треньорът на първата ни ракета Дани Валверду заяви: \"Няма по-добро място от Индиън Уелс, където да се завърнеш в състезанията\". \r\n\r\n   \r\n \n\t\t\t\t\t\t", "date": "2019.03.01", "title": "Григор Димитров е №4 в класация по спечелени пари"}
{"url": "http://www.bnews.bg/article/257602-mariya_ilieva_si_povdigna_byusta", "text": "\n На лека козметична операция се подлага Мария Илиева. \r\n\r\n Певицата се изфука с новите си бомби още в първия лайф на Като две капки вода. Облечена с елегантна риза, гърдите на Илиева едва ли не изскочиха. Мария никога не се е фукала с апетитните си форми, но сега дори и слепец би забелязал идеално кръглите й дадености. \r\n\r\n Малко след като спира да кърми сина си, който е малко повече от годинка певицата се насочва към лекар, който да я посъветва какво да прави с леко овисналите си цици. Той и препоръчва повдигане и още на следващия ден тя вече е готова за интервенцията, пише България Днес. \r\n\r\n Мария Илиева е противник на силикона и категорично отрича да си е поставяла такъв в гърдите. \r\n \n\t\t\t\t\t\t", "date": "2019.03.01", "title": "Мария Илиева си повдигна бюста "}
{"url": "http://www.bnews.bg/article/257606-nezakonna_benzinostantsiya_na_patya_sofiya_varna", "text": "\n Незаконна бензиностанция е била разкрита на пътя София - Варна, в района на местността \"Пазар дере\", община Угърчин, съобщиха от ОДМВР - Ловеч. \r\n\r\n При полицейската операция е задържан 48-годишен мъж от ловешкото село Българене, който е продавал гориво на обекта. Съвместно със служители на Агенция \"Митници\" и НАП там е била извършена проверка, която е установила, че в отдавна спряла да функционира бензиностанция се извършва разпространение на горива в нарушение на действащото законодателство. \r\n\r\n Открити са и са иззети 1500 литра дизелово гориво, складирано в цистерна, метални варели и пластмасови туби. \r\n\r\n Бензиностанцията е работила като незаконна и на нея е извършвана продажба на гориво в пластмасови туби с различна вместимост, без данъчна регистрация и разрешителни за извършваната дейност с горива. По случая е образувана проверка и са съставени протоколи по реда на Закона за МВР. \r\n\r\n Разследването продължава. \r\n\r\n 29 акта за установени административни нарушения са съставени при проведена специализирана операция за противодействие на нелегалните практики при вноса, складирането и дистрибуция на горива, съобщиха междувременно от пресцентъра на МВР. От 26 до 28 февруари 2019 година са извършени комплексни проверки на 39 бензиностанции, ситуирани на територията на 9 области в страната. Констатирани са множество нарушения - проблеми със средствата за измерване, нарушения на данъчното законодателство и на правилата и нормите за пожарна безопасност. \r\n\r\n Освен актовете са съставени 6 протокола за задължително предписание и са дадени 11 писмени разпореждания. От приходната агенция е запечатан 1 обект, а други 6 предстои да бъдат запечатани. Три бензиноколонки, които мерят в ущърб на клиента, са запечатани от Метрологичната агенция, която извършва и анализ на взетите проби за установяване на качеството на разпространяваните горива. \r\n\r\n Засиленият контрол ще продължи и през следващите месеци, като освен планираните масови проверки на обекти за съхранение и разпространение на енергийни продукти, като мярка за противодействие на нелегалните практики и сивия сектор в бранша, Междуведомственият координационен център създава единна база данни за всички търговски обекти и опериращи търговски дружества в сектора. \r\n\r\n От началото на годината, под ръководството на Междуведомствения координационен център за противодействие на контрабандата на ГДБОП, служители на Вътрешното министерство, Националната агенция за приходите, Държавната агенция за метрологичен и технически надзор и Агенция \"Митници\" осъществяват засилен контрол при вноса, складирането и последващата дистрибуция на горива. \r\n\r\n   \r\n \n\t\t\t\t\t\t", "date": "2019.03.01", "title": "Незаконна бензиностанция на пътя София - Варна!"}
{"url": "http://www.bnews.bg/article/257610-gadzheto_na_megz_umiram_ot_sram", "text": "\n Бивш служител на Румен Рончев изнудва Мегз за 5 хиляди лева, предаде Трафик нюз. Това стана ясно по време на заседанието в Пловдивския окръжен съд. Транспортният бос поиска да излезе от ареста с аргумента, че обезщетението към лизинговата фирма, чиято собственост е джипът на Каканашева, вече е платено. В своя защита той, в лицето на двамата си защитници, изтъкна факта, че се е променил и че съжалява за цялата каша. По време на делото стана ясно, че през последните две седмици Миглена Каканашева е била изнудвана от мъж, който твърди, че Рончев е откраднал колата му. Още преди година Йовчо Йовчев е оставил возилото си в базата на фирма „Розова долина” в Шекер махала. Колата обаче изчезнала, по думите на старозагореца. Сега той иска обезщетение за загубата му, като е пристигнал в Пловдив с адвокат и е завел жалба. „Първоначално господинът е искал 2000 лева, а сега изнудва госпожа Каканашева за 5 хиляди лева. Къде е тази кола, кога е изчезнала и при какви обстоятелства, не е ясно. \r\n\r\n Да не забравим, че обвинение и привличане на Рончев по този случай няма”, заяви защитничката му Светлана Паскалева. Тя добави още, че от писмото, написано до Рончев, може да се говори за самото изнудване, както и че Мегз се опитва да покрие разходите. Парите не стигали и фирмите на транспортния бос търпят загуби, така че той бил във финансов колапс. От думите на прокурор Мирослав Христев стана ясно, че преди дни на транспортния бос е било повдигнато още едно, трето, обвинение. То е по член 194, а именно кражба. \"Научих си урока. Умирам от срам. Поемам отговорността за действията си. Няма да се укривам и ще съдействам. Искам у дома\", помоли се Румен Рончев през сълзи. Думите му не натежаха в залата и магистратите го върнаха обратно в ареста. Мотивите им са, че има обосновано предположение за авторство, може да се укрие или да извърши друго престъпление. \r\n  \r\n \n\t\t\t\t\t\t", "date": "2019.03.01", "title": "Гаджето на Мегз: Умирам от срам"}
{"url": "http://www.bnews.bg/article/257617-tsik_shte_pravi_obshtestvena_porachka_za_mashini_za_glasuvane", "text": "\n Централната избирателна комисия (ЦИК) уведомява всички заинтересовани страни, че подготвя за възлагане обществена поръчка за осигуряване на специализирани устройства за машинно гласуване. \r\n  \r\nЦИК препоръчва на всички заинтересовани да следят интернет страниците на Агенцията за обществени поръчки, както и \"Официален вестник\" на Европейския съюз. \r\n \n\t\t\t\t\t\t", "date": "2019.03.01", "title": "ЦИК ще прави обществена поръчка за машини за гласуване"}
{"url": "http://www.bnews.bg/article/257591-52_dushi_sa_s_danni_za_morbili_v_laboratoriya_sa_potvardeni_31_sluchaya", "text": "\n С данни за морбили са 52 души, като в Националната референтна лаборатория са били потвърдени 31 случая. Това каза министърът на здравеопазването Кирил Ананиев по време на парламентарния контрол днес. Случаите са основно в Благоевград, София-град, София-област, като 44 от заболелите са до 18-годишна възраст, посочи министър Ананиев. \r\nОт имунизационния статус на пациентите е установено, че 27 са били без ваксина, като от тях 24 са деца. Десет от децата не са били ваксинирани, тъй като са били под 13-месечна възраст. \r\nЗа ограничаване на разпространението на морбили са разпоредени мерки, които вече са предприети от личните лекари, в болниците, в регионалните здравни инспекции, допълни министър Ананиев. \r\nМерките са адекватни и своевременни, а ситуацията в страната ни е сходна с други по отношение на имунизационния спад, каза още той. \r\nМинистър Ананиев припомни, че Министерският съвет прие Национална програма за елиминиране на морбили и рубеола 2019-2022 г. \r\n  \r\n \n\t\t\t\t\t\t", "date": "2019.03.01", "title": "52 души са с данни за морбили, в лаборатория са потвърдени 31 случая"}
{"url": "http://www.bnews.bg/article/257594-okonchatelno_krisiya_se_otarva_ot_lapite_na_dalgiya", "text": "\n Слави Трифонов е поставил забрана на Крисия да има телевизионни изяви шест месеца след прекратяването на договора им. Това разказа пред „България Днес“ Марин Тодоров, баща на талантливата певица. Изпълнителката и Дългия приключиха професионалните си отношения през месец май м.г., но перипетиите за Крисия пдължават и след това. \r\n\r\n Певицата е задължена през следващата половин година да няма изяви в други телевизии. И се опитва стриктно да спазва ограниченията през всичките месеци, пише „България Днес“. \r\n\r\n „Едва след Нова година Крисия се почувства наистина свободна и вече може да мисли за собствени проекти. Преди това трябваше да спази шестмесечното ограничение“, коментира Тодоров. Той уточнява, че с екипа на предаването са се разделили без драми и остават с добри чувства един към друг. \r\n\r\n В момента Крисия подготвя нова песен, която се очаква да пусне съвсем скоро в публичното пространство. Парчето е придружено от интересен видеоклип. Песента е в естраден стил и няма допирни точки с парчетата, които пускат тийнсензациите Гери-Никол и Тита. 14-годишната талантлива певица от няколко месеца живее и учи в София и вече е свикнала с живота в големия град, но майка й често е при нея, за да не е сама. \r\n\r\n Тази седмица водещият обяви в предаването си, че пак търси талантливи деца. „Ако вашето дете пее добре, запишете го в нашия нов телевизионен проект „Нова звезда“. Необходимо е да е на възраст до 14 г. включително. Сигурни сме, че вашето дете е богатство. Нека го разбере цяла България!“, обявиха от шоуто. \r\n \n\t\t\t\t\t\t", "date": "2019.03.01", "title": "ОКОНЧАТЕЛНО: Крисия се отърва от лапите на Дългия"}
{"url": "http://www.bnews.bg/article/257596-bezrabotitsata_v_evrozonata_v_nachaloto_na_2019_g_po_niska_ot_ochakvanoto", "text": "\n Инфлацията в еврозоната нарасна до 1,5% през февруари, спрямо 1,4% през януари, докато безработицата в зоната на единната валута остана стабилна на 7,8%, съобщи Евростат. \r\nВременната инфлация е в съответствие с очакванията на анализаторите, но цифрата за безработицата е по-добра от консенсусната прогноза от 7,9%. Равнището на безработица от 7,8% през януари и декември е на най-ниското ниво, регистрирано в 19-те страни на еврозоната от октомври 2008 г. \r\nМеждувременно 28-членният Европейски съюз регистрира безработица от 6,5% през януари, от 6,6% през декември 2018 г. и от 7,2% през януари 2018 година. Чехия регистрира най-ниския курс от 2,1% през януари тази година, следвана от Германия с 3,2%. \r\nИспания регистрира най-висока безработица през януари - 14,1%, а Италия - 10,5%. Гърция регистрира най-висока безработица от 18,5% през ноември. \r\nВ сравнение с предходната година нивото на безработица е спаднало във всички страни-членки, с изключение на Дания и Малта, където тя остава стабилна. \r\n\r\n По отношение на инфлацията Евростат обяви, че най-висок годишен темп има в енергетиката през февруари - 3,5% в сравнение с 2,7% през януари. \r\nСледват хранителните продукти, алкохол и тютюн с 2,4% в сравнение с 1,8% през януари. \r\nВ сферата на услугите тя възлиза на 1,3%, при 1,6% през януари, докато при неенергийните промишлени стоки е 0,3%, стабилна в сравнение с януари. \r\nГодишната инфлация все още е далеч от целта, поставена от Европейската централна банка, която вижда процент малко под 2% през годината като знак за добро икономическо здраве. \r\n \n\t\t\t\t\t\t", "date": "2019.03.01", "title": "Безработицата в еврозоната в началото на 2019 г. - по-ниска от очакваното"}
{"url": "http://www.bnews.bg/article/257601-lyubo_penev_ne_znam_za_berbatov_po_dobre_da_izchakame", "text": "\n Любослав Пенев даде пресконференция преди утрешния мач на ЦСКА срещу Септември от 24-ия кръг на Първа лига. \r\n\r\n Треньорът на \"червените\" коментира всичко около състава, проблемите с контузии и наказания, трансферите, както и появилите се информации, че Димитър Бербатов е получил покана. \r\n\r\n Пресконференцията пък започна в доста необичаен час - 13:23, за което Пенев също даде обяснение. \r\n\r\n \"Защо пресконференцията беше в 13:23 часа? Трябваше да дойда от Панчарево, може би това беше най-удобният час, така го пресметнах. И след това отивам на лагер. Според мен не е нестандартно. За мен 13:23 ч. е като 13:15, 13:34, 16:22, например. На линия сме, честитихме си Баба Марта, чакам въпроси. \r\n\r\n Трансферната политика? Трансферите са факти, политика на клуба. Има добра оферта, футболистът е трансфериран. Да, има и наказани, има контузени футболисти. Не трябва да оклюмваме, ще дадем възможност на другите футболисти и те трябва да се възползват от тази възможност. \r\n\r\n Новият играч? Нуно Томаш тренира днес с отбора, ще бъде и на разбора, не е невъзможно да направи дебют утре. Все пак той идва, за да играе, нали. Данте Стипица е полуготов, няма да влезе в лагер-сбора. Николай Бодуров ще направи едно изследване днес следобед, така че не е напълно изключен за мача утре. Евандро и Жеферсон още се възстановяват. Те двамата ще се върнат по-нататък. Готов ли е психически Стивън Перейра за игра? Седмицата протече без някаква информация от този тип, всички са готови. \r\n\r\n Новото попълнение? Играе с ляв крак, може да играе и ляв бек, по-скоро е ляв централен защитник, не мога да ви кажа повече, нека да го потренирам малко. Имаше различни варианти, спряхме се на този вариант. Вратата за трансфери не е затворена, не е изключено да дойде някой свободен агент. \r\n\r\n лед мача с Левски си говорихме какъв тип загуба е това и откъде дойде тази загуба. Момчетата се готвят за следващия мач и са готови. Предполагам с какъв състав ще излезе Септември. Утре футболистите на Септември ще защитават интересите на Септември. Това, че има там има бивши футболисти на ЦСКА не е важно. Те са минали просто през отбора на ЦСКА. \r\n\r\n За Димитър Бербатов не знам дали има развитие, по-добре да изчакаме. Всеки един добър футболист, който би провокирал конкуренция, е добре дошъл. Така трябва да се работи, това е много важно. Защо трябва да дъвчим още за картона на Едвин Джеси?! Трябва да има еднакъв аршин и за двата отбора, аз съм за това. \r\n\r\n Готвим се за Септември сериозно и професионално, анализираме ги. Това го правим всяка седмица, ЦСКА се готви много добре за всеки един съперник, няма значение от коя част на таблицата е. Подготвяме се еднакво сериозно, не подценяваме нито един съперник. В нашите редици няма отпускане. \r\n\r\n Кадровият потенциал в отбора? Трябват ни още футболисти, за да бъдем на високото ниво, което се изисква от нас и което отговаря на марката \"ЦСКА\". Трябват ни 20 полеви играчи, по двама за всеки пост, и трима вратари. Това е идеалният вариант. Само така ще има много добри резултати. Ще стане постепенно, убеден съм. \r\n\r\n Комисиите и органът, който ръководи футбола, трябва доста да помислят и да си оправят къщичката. Виждам промяна в отбора, въпреки че допуснахме две загуби. Трябва време, затова го казвам, без време няма да се получи. Изграждаме модел на игра, трябва време. Целта пред нас е най-високото място. \r\n\r\n Български паспорт от страна на Евандро? Знам какво се случва и не мисля, че трябва аз да отговарям. Не е проблем другия път да има някой директор до мен, ще е добре той да ви обърне внимание на тези въпроси. \r\n\r\n Не виждам вашето участие и помощ за оправяне на българския футбол, вие седите леко като свидетели! Че има лични мотиви, има, очевадно е, но това е удар по водещия спорт в света, не може да се управлява по този начин! \r\n\r\n Ако искате да помогнете, вземете по-дейно участие, изразете позиция! Управлява се така вече 15 години. Спираме вече с тази тема, момчета, дами и т.н. Всяка пресконференция говорим едно и също. Вие не сте ли наясно какво се случва? Защо питате мен?! Къде са другите?! Жалко е, че малко като мен си изразяват публично мнението! Нали искаме революция?! Нали искаме по-добри времена?! \r\n\r\n Йордан Лечков? Отпада темата, не ми отвличайте вниманието! Ангел Лясков? Той продължава да е контузен\", каза Пенев. \r\n \n\t\t\t\t\t\t", "date": "2019.03.01", "title": "Любо Пенев: Не знам за Бербатов, по-добре да изчакаме"}
{"url": "http://www.bnews.bg/article/257597-tseliyat_ekip_na_rentgenovoto_otdelenie_napuska_vrachanskata_bolnitsa", "text": "\n Целият екип на Отделението по образна диагностика към Многопрофилната болница във Враца напуска здравното заведение. Това стана ясно днес по време на протеста на специалистите по здравни грижи. \r\nПричината, която е посочена в заявленията за напускане е забавени заплати, тъй като и към момента медиците не са получили заплатите си за януари. Всъщност обаче причините са много като се започне от липсата на достатъчно кадри и се завърши с лошите условия на труд. \r\nКапката, която преляла чашата на търпението на 12-членния екип на рентгеновото отделение във врачанската болница, е това, че в този вторник се счупил и единственият стационарен рентген. \r\n\r\n Целият екип на Отделението по образна диагностика към Многопрофилната болница във Враца напуска здравното заведение. Това стана ясно днес по време на протеста на специалистите по здравни грижи. \r\nМедицинските сестри от Монтана: Правят се, че не ни виждат \r\nПричината, която е посочена в заявленията за напускане е забавени заплати, тъй като и към момента медиците не са получили заплатите си за януари. Всъщност обаче причините са много като се започне от липсата на достатъчно кадри и се завърши с лошите условия на труд. \r\nКапката, която преляла чашата на търпението на 12-членния екип на рентгеновото отделение във врачанската болница, е това, че в този вторник се счупил и единственият стационарен рентген. \r\n\r\n Въпросът е, че просто така не се работи. Ние все пак се занимаваме с медицинска дейност, а не сме продавачи в магазин”, каза за “Дарик” д-р Радина Антова, временно завеждащ Отделението по образна диагностика. \r\n\r\n Над 100 бяха медицинските специалисти във Враца, които днес се включиха в протеста за повишаване на работните заплати в сектора. Те настояват за достойно заплащане, защото е недопустимо медицинските сестри да вземат минимални работни заплати, колкото получават санитарките.  \r\n \n\t\t\t\t\t\t", "date": "2019.03.01", "title": "Целият екип на рентгеновото отделение напуска врачанската болница"}
{"url": "http://www.bnews.bg/article/257605-sasht_kupuvat_zenitni_raketi_ot_iztochna_evropa_za_opozitsiyata_vav_venetsuela", "text": "\n Русия увери днес Каракас в \"солидарността\" на Владимир Путин с неговия съюзник Николас Мадуро, изправен пред \"фронтална атака и безсрамна намеса\", докато редица западни държави подкрепят лидера на опозицията Хуан Гуаидо, предаде Франс прес. \r\n\r\n \"Президентът Владимир Путин изпраща благопожеланията си за подкрепа и солидарност на своя колега Николас Мадуро\", заяви ръководителят на руската дипломация Сергей Лавров в началото на срещата си с венецуелската вицепрезидентка Делси Родригес. \r\n\r\n Министърът на външните работи на Руската федерация съобщи, че според \"постъпваща информация\" САЩ планират в близко време да закупят от страна от Източна Европа преносими зенитни ракетни системи (ПЗРК), миномети, огнестрелни оръжия и други видове въоръжения, които да разположи в близост до Венецуела, предава TACC. \r\n\r\n Съгласно думите му, \"постъпващата информация свидетелства за това, че в близко време САЩ планират да закупят от една от източноевропейските държави огнестрелни оръжия, миномети, ПЗРК, както и редица други въоръжения и да изпрати близо до Венецуела с помощта на авиокомпаниите на абсолютно послушните пред Вашингтон режими в постсъветското пространство\". \r\n\r\n Лавров подчерта загрижеността на Русия от подготовката на САЩ за въоръжение на бунтовници, които да дестабилизират ситуацията във Венецуела. Според него Вашингтон готви провокация на венецуелската граница с цел сваляне на законната власт в латиноамериканската страна.  \r\n\r\n \"Сътрудничим си много тясно с вас и координираме действията си на международната арена. Това придобива особена важност в момент, когато Венецуела е изправена пред фронтална атака и безсрамна намеса във вътрешните й работи\", продължи Лавров, цитиран от агенция РИА Новости. \r\n\r\n Вицепрезидентката Родригес каза, че страната й е \"жертва на агресия от страна на САЩ\". Венецуела е в най-тежката политическа и икономическа криза в историята си, белязана от хиперинфлация и недостиг на продукти от първа необходимост. \r\n\r\n Хуан Гуаидо, председателят социалдемократ на Националното събрание, контролирано от опозицията, на 23 януари се обяви за временен президент, опирайки се на конституцията. Той беше признат за временен президент или беше подкрепен от петдесетина държави, но президентът Мадуро, подкрепян от съюзниците си, сред които е и Русия, обяви това за опит за преврат, подстрекаван от Вашингтон. \r\n\r\n Родригес съобщи днес след разговорите си с Лавров, че президентът Мадуро е наредил европейското представителство на държавната петролна компания PDVSA да се премести в Москва, предаде Ройтерс. \r\n\r\n Лавров обяви на съвместната пресконференция с Родригес, че Москва помага на Каракас с доставки на пшеница, но не уточни в какви обеми. От 2018 г. насам Русия е доставила на Венецуела 64 100 тона пшеница, по данни на руската консултантска фирма СовЕкон от 18 февруари, посочва Ройтерс. \r\n \n\t\t\t\t\t\t", "date": "2019.03.01", "title": "САЩ купуват зенитни ракети от Източна Европа за опозицията във Венецуела"}
{"url": "http://www.bnews.bg/article/257599-ariana_grande_predizvika_kritiki_s_zhelanieto_si_da_oglavi_gey_parada_v_manchestar", "text": "\n Американската поп звезда Ариана Гранде заяви, че не се опитва да се възползва от ЛГБТ общността, като оглави гей парада в Манчестър през август, предаде Ройтерс. \r\n\r\n Ролята на звездата в парада предизвика отрицателна реакция, като недоволните изтъкнаха, че тя трябва да бъде поверена на изпълнител от ЛГБТ общността. Появиха се и забележки, че заради нейното участие цената на билетите ще стане два пъти по-висока. \r\n\r\n \"Искам да отдам почит и да подкрепя тази общност, независимо от това каква съм и как ме определят хората. Искам също да посетя града, който означава толкова много за мен\" - написа Ариана Гранде в Туитър в отговор на нарастващото недоволство. \r\n\r\n През май 2017 г. избухна бомба точно след края на концерта на Ариана Гранде в Манчестър, когато публиката си тръгваше от залата. Някои от 22-мата загинали бяха тийнейджъри. Певицата се върна в града две седмици по-късно, за да участва в мемориален концерт, след като помогна за организирането му. \r\n \n\t\t\t\t\t\t", "date": "2019.03.01", "title": "Ариана Гранде предизвика критики с желанието си да оглави гей парада в Манчестър\r\n\r\n"}
{"url": "http://www.bnews.bg/article/257619-naragaha_mazh_pri_skandal_v_studentski_grad", "text": "\n Мъж е в болница в критично състояние след нападение с нож в столичния „Студентски град”, научи bTV. \r\n\r\n По първоначална информация в късния следобед днес се скарали двама мъже на над 40-годишна възраст, водещи скитнически начин на живот. При спречкването пред бл. 38 единият пробол другия в гърдите, в близост до сърцето. \r\n\r\n Пострадалият е откаран в МБАЛ „Света Анна”. \r\n\r\n Извършителят е избягал и се издирва. \r\n \n\t\t\t\t\t\t", "date": "2019.03.01", "title": "Наръгаха мъж при скандал в Студентски град"}
{"url": "http://www.bnews.bg/article/257589-modelki_kato_skeleti_skandaliziraha_parizhkata_sedmitsa_na_modata", "text": "\n В края на януари месец от jenata.blitz.bg ви показахме каква чутовна изцепка направи Селин Дион по време на седмица на модата в Париж. От jenata.blitz.bg ви припомняме, че певицата се появи без сутиен и се награби с младия си любовник. И сякаш това не й бе достатъчно, а няколко дни след това отново шокира всички с визията си. \r\n\r\n Заради последното ревю на Yves Saint Laurent (YSL) на дефилето есен/зима 2019/2020 в Парижката седмица на модата британският вестник \"Сън\" (The Sun) изригна с безпощадна статия. \r\n\r\n Причина се оказаха моделките, които брандът бе избрал. \"Скелети\" и \"недохранени деца\" с хлътнали бузи, тънки като клечки крака и щръкнали колена. \r\n\r\n \"Изглежда, че въпреки усилията към нормалността, ние продължаваме да гледаме модели като скелети с хлътнали бузи, тънки като клечки крака и щръкнали колена\", пише модната репортерка на изданието Беки Пембертън.  \r\n  \r\nСпоред нея в Париж фирмата за пореден път рекламирала \"недохранени модели като еталон за красота\". Припомня се откровение на Кирсти Клемънтс, бивш главен редактор на Vogue в Австралия, че на Парижката седмица на модата моделите по традиция идват с \"два номера по-слаби\".  \r\n   \r\nЗаради тази практика във Франция през 2017 г. бе приет специален закон, който забранява показването на нездравословно слаби модели на ревютата. От участничките в тях се изисква лекарски сертификат за здравословното им състояние. Въпреки това в модната индустрия санкции се налагат на модели, които са \"прекалено големи\", а не на \"чирозите\", изтъква \"Сън\". \r\n \n\t\t\t\t\t\t", "date": "2019.03.01", "title": "Mоделки като скелети скандализираха Парижката седмица на модата "}
{"url": "http://www.bnews.bg/article/257614-mf_publikuva_promenite_v_naredbata_za_kasovite_aparati", "text": "\n Министерство на финансите публикува промените в Наредба 18, които касаят подмяната на касовите апарати. Според измененията фирмите, които ползват фискален софтуер, ще получат отсрочка до края на септември за подмяна на фискалните устройства. \r\n  \r\nОт началото на октомври няма да се допуска едновременната употреба на касови апарати и софтуер за продажбите в един търговски обект. Регистрираните по ДДС компании, които не ползват софтуер, ще трябва да подменят касовите си апарати до края на март. Тези, които нямат регистрация по ДДС, ще трябва да го направят до края на юни. \r\n  \r\nДо 29 март електронните магазини, стартирали дейност преди 29 декември 2018 г., трябва да подадат информация в Националната агенция за приходите (НАП) за електронните си платформи. \r\n  \r\nДо края на този месец търговците на горива трябва да започнат да отпечатват на всяка касова бележка и дължимия акциз, ДДС и продажната цена на горивата. До края на юни те трябва да приведат в съответствие с изискванията електронните си системи за фискална памет. \r\nМинистърът на финансите Владислав Горанов подчерта преди дни, че ново отлагане на сроковете няма да има след вече направените отстъпки. До компромиса се стигна след среща на представители на бизнеса с премиера Бойко Борисов, след която бяха обявени сроковете за подмяна на фискалните устройства. \r\n \n\t\t\t\t\t\t", "date": "2019.03.01", "title": "МФ публикува промените в Наредбата за касовите апарати"}
{"url": "http://www.bnews.bg/article/257582-40_metrova_martenitsa_se_spuska_ot_lakatnishkite_skali", "text": "\n За втора поредна година 40-метрова мартеница се спуска от Лакатнишките скали по повод Баба Марта. \r\n\r\n В първия ден на март си разменяме мартеници за здраве. \r\n\r\n Езически ритуал и традиция от векове, който освен у нас се пази и в Румъния и Молдова. \r\n\r\n За втора поредна година 40-метрова мартеница се спуска от Лакатнишките скали. \r\n \n\t\t\t\t\t\t", "date": "2019.03.01", "title": "40-метрова мартеница се спуска от Лакатнишките скали"}
{"url": "http://www.bnews.bg/article/257598-deputat_ot_gerb_preporacha_na_boyko_borisov_da_se_pensionira_poradi_navarshvane_na_60_godini", "text": "\n Премиерът Бойко Борисов да се оттегли да си почива. Това предложение отправи към него депутатът от ГЕРБ Георги Марков. \r\n\r\n Според бившия конституционен съдия Борисов трябва да се оттегли и да си почива, защото е неоценен, а различни партии му извиват ръцете. \r\n\r\n „Ако ще е тая агония която е сега, по-добре да си починеш в Банкя и да оставиш другите юнаци да правят кворум. Как да не е агония, като всеки ден няма кворум в НС\", заяви Марков. \r\n\r\n „Това в приятелски съвет. Иначе няма такова решение и няма политическа причина. Не мисля, че има агония, работата върви, само е малко по-тихо”, коментира Тома Биков. \r\n \n\t\t\t\t\t\t", "date": "2019.03.01", "title": "Депутат от ГЕРБ препоръча на Бойко Борисов да се пенсионира поради навършване на 60 години!"}
{"url": "http://www.bnews.bg/article/257618-bivshiyat_trenyor_na_levski_stana_selektsioner_na_latviya", "text": "\n Славиша Стоянович пое националния тим на Латвия, както се говореше и очакваше да се случи още по времето, когато водеше Левски. Интересът на местната федерация към треньора е от декември миналата година. \r\n\r\n Договорът на Стоянович е за 3 години, а той ще започне работа следващата седмица. \r\n\r\n Наставникът напусна поста в Левски през януари, след като стана ясно, че на негово място е избран да застане от новите силни хора в клуба Георги Дерменджиев. \r\n\r\n \"Стоянович беше първият ни избор - заяви президентът на латвийската федерация Каспарс Горкис. - Говорихме с него още през декември, но той имаше действащ договор. Това усложни ситуацията. Заради това разглеждахме и други варианти. Радвам се, че нещата се развиха така и успяхме да вземем точно него.\" \r\n \n\t\t\t\t\t\t", "date": "2019.03.01", "title": "Бившият треньор на Левски стана селекционер на Латвия"}
{"url": "http://www.bnews.bg/article/257583-protivorechivi_izkazvaniya_sled_sreshtata_kim_chen_un_tramp", "text": "\n Севернокорейският министър на външните работи опроверга твърденията на американския президент, че страната му поискала пълна отмяна на санкциите. \r\n\r\n На пресконференция в Ханой, след провалената среща на върха, първият дипломат на Пхенян каза, че Северна Корея е поискала само частично отменяне на санкциите срещу нея в замяна на затварянето на ядрения комплекс „Йонбьон”. \r\n\r\n Именно поисканото пълно вдигане на санкциите беше посочено от Доналд Тръмп, като причина да не бъде подписано споразумение между него и Ким Чен-Ун. \r\n \n\t\t\t\t\t\t", "date": "2019.03.01", "title": "Противоречиви изказвания след срещата Ким Чен-Ун - Тръмп"}
{"url": "http://www.bnews.bg/article/257595-reditsa_ogranicheniya_v_dvizhenieto_prez_praznichnite_dni", "text": "\n За ограничения в движението и засилено полицейско присъствие в София през следващите три почивни дни предупреждават от столичната полиция. Освен тържествата по случай честването на националния празник 3 март, властите предприемат и специална организация по сигурността и около посещението на руския министър-председател Димитрий Медведев у нас. \r\n  \r\nОграничения в движението ще има още в събота - 2 март, във връзка с отбелязването на Голяма Задушница и масовото посещаване на гробищните паркове. \r\n  \r\nСледва 3 март - неделя, когато тържествата започват в 11.00 ч. с поднасяне на цветя пред паметника на Незнайния воин. От мерки за сигурност, периметърът около катедралата „Александър Невски” ще бъде със специален пропускателен режим, обясни началникът на „Охранителна полиция” в София Борислав Муеров. \r\n  \r\n\"Там ще бъдат изградени шест контролно-пропускателни пункта. На един от тях, на югозападната страна на \"Александър Невски\", ще бъдат пропускани граждани. Там ще има и метал детекторна рамка, през която ще се извършват проверки. От 14.00 ч. ще бъде затворено движението във връзка с тържествената заря провека на площад \"Народно събрание\", обясни той.   \r\n  \r\nНа 3 март, освен тържествата, на Националния стадион \"Васил Левски\" ще се проведе и футболната среща между отборите на \"Славия\" и \"Левски\", което допълнително ще натовари движението по бул. \"Евлоги и Христо Георгиеви\", обясни зам.-шефът на столичния КАТ Любомир Костадинов. \r\n\r\n От столичната полицията обясниха, че са провели разговори с авангарда на руския министър-председател по повод неговото официално посещение в София на 4 март. Ограниченията в движението ще бъдат наложени непосредствено преди това и нямало да нарушат комфорта на столичани в почивния им ден, гарантираха от СДВР. \r\n  \r\nПо охраната на националния празник и посещението на Медведев в София е ангажиран целият полицейски ресурс на столичната дирекция, екипи на Жандармерията и служители на Военна полиция със специализирана техника. Навлизането на автомобили ще бъде ограничавано поетапно в района на Народното събрание, храм-паметника \"Александър Невски\", Министерския съвет и президентството, както и булевардите \"Мария Луиза\", \"Княз Ал. Дондуков\" и \"Цар Освободител\". \r\n  \r\nОт Пътна полиция призоваха хората при възможност да ползват градския транспорт за придвижване и по-специално метрото, вместо личните си автомобили.   \r\n \n\t\t\t\t\t\t", "date": "2019.03.01", "title": "Редица ограничения в движението през празничните дни"}
{"url": "http://www.bnews.bg/article/257600-kpkonpi_vladislav_goranov_ne_e_v_konflikt_na_interesi", "text": "\n Финансовият министър Владислав Горанов не е в конфликт на интереси, установи Комисията за противодействие на корупцията и отнемане на незаконно придобитото имущество (КПКОНПИ). Решението е взето на 20 февруари. \r\n\r\n Проверката започна след публикации в медиите и сигнал до комисията. В тях се твърдеше, че Владислав Горанов ползва безплатно апартамент, който му бил предоставен от неговия кръстник. В сигнала до комисията се казвало още, че Горанов ползва апартамента от 2012г. и до момента \"не е декларирал тази облага\". В същото време синът на кръстника му започнал работа в Министерството на финансите. Посочвало се и, че като експерт участвал в комисии по обществени поръчки по времето, когато Горанов е министър на финансите. \r\n\r\n Проверката започна след публикации в медиите и сигнал до комисията. В тях се твърдеше, че Владислав Горанов ползва безплатно апартамент, който му бил предоставен от неговия кръстник. В сигнала до комисията се казвало още, че Горанов ползва апартамента от 2012г. и до момента \"не е декларирал тази облага\". В същото време синът на кръстника му започнал работа в Министерството на финансите. Посочвало се и, че като експерт участвал в комисии по обществени поръчки по времето, когато Горанов е министър на финансите. \r\n\r\n Комисията е установила, че министърът не е възлагал обществени поръчки, свързани с кръстника му и съпругата. \r\n\r\n \r\n \n\t\t\t\t\t\t", "date": "2019.03.01", "title": "КПКОНПИ: Владислав Горанов не е в конфликт на интереси!"}
{"url": "http://www.bnews.bg/article/257574-mitko_shterev_zabrani_v_kapkite_da_se_izpalnyavat_negovi_pesni", "text": "\n Песни на композитора Митко Щерев не могат да се изпълняват в предаването „Като две капки вода“.Същото важи и за музикалните предавания като „Гласът на България“ и „Х фактор“. Причината е, че композиторът на едни от най-легендарните песни в родната естрада не е съгласен създадените от него произведения да звучат в ефир. \r\n\r\n Изключение е направил няколко пъти именно за музикалните формати, където прозвучава песента „Осъдени души“, писа „България Днес“. \r\n\r\n В шоуто за имитации на Нова телевизия всеки сезон гвоздеят в програмата е изпълнение на някоя от звездите в ролята на Лили Иванова. Емблематичнитепесни, които се изпълняват винаги, са „Камино“ и „Ветрове“. И двете са на Митко Щерев. „Адаптация“ на Васил Найденов също не е част от репертоара на предаването. \r\n\r\n Конфликт избухва в едно от първите издания на „Капките“. Тогава Азис изпълнява „Душа“ на Георги Станчев по музика на Щерев. Оказва се, че самият Станчев има забрана за това изпълнение. Бившият вокалист на „Диана експрес“ Станчев има „вето“ за баладата още от далечната 1981 г. \r\n\r\n Причината е, че през въпросната година Станчев е направил италианска версия на песента без знанието на Щерев. Митко подчертава, че никога не е правил скандали, уважавал е хората, които правят продукциите, но им е съобщил желанието си. \r\n\r\n Според композитора няма точно и ясни уредени права между тв продукции и композиторите за използването на музика. \r\n\r\n Митко Щерев от години е забранил да се изпълняват песните на примата на естрадата Лили Иванова. Само тази година обяви 13 големи концерта. На нито един от тях няма да прозвучат някои от най-големите й хитове.  Щерев е забранил и на фолкпевицата Есил Дюран да изпълнява негова песен. Изпълнителката записала песента на Емил Димитров „Има любов“. Първоначално Щерев се съгласява, тъй като си мислел, че става въпрос за еднократно изпълнение. После научава, че изпълнителката редовно се изявявала с песента и я забранява. \r\n \n\t\t\t\t\t\t", "date": "2019.03.01", "title": "Митко Щерев забрани в „Капките“ да се изпълняват негови песни"}
{"url": "http://www.bnews.bg/article/257585-plachkov_vozi_chuzhda_bulka_v_avtomobil_za_50_bona", "text": "\n Веселин Плачков шашна всички с факта, че кара ново возило. Мъжът на Мариана Попова шофира ново возило за 50 бона, въпреки че доскоро караше раздрънкан пикап. \r\nЛуксозното Беемве е с 300 коня и по нищо не отстъпва на мутренските лимузини в София. Въпросът, който мнозина обаче си задават, е, как е успял Плачков да се сдобие с него, пише „Ретро”. \r\nАктьорът не е известен с многобройни роли, но близки до семейството издават, че двамата отдавна искали да имат нова кола заради увеличеното си семейство. Така че явно са събрали парите и с хонорара от „ВИП Брадър” са се уредили с новия автомобил. \r\nМеждувременно, любопитни папараци забелязали, че Плачков не вози Мариана, а не позната жена в колата. Малко по-късно атрактивна брюнетка и дете също се качват в новото семейно возило. \r\nГрупата се среща след разговор на актьора с Христо Мутафчиев, а след това поела в неизвестна посока. По всяка вероятност по това време любимата на екранния Левски—Мариана Попова е била заета с грижите за бебето, което преди броени дни навърши шест месеца. \r\nТъй като певицата се върна на работа само месец след раждането, за да захранва семейната хазна, на помощ в Софи дошли майката и тъщата на Плачков, които да отменят родителите в част от задачите. \r\n  \r\n \n\t\t\t\t\t\t", "date": "2019.03.01", "title": "Плачков вози чужда булка в автомобил за 50 бона "}
{"url": "http://www.bnews.bg/article/257586-grabezh_e_bil_motivat_za_ubiystvoto_na_taksimetroviya_shofyor_v_razgrad", "text": "\n 20 лева, таблет и телефон са коствали живота на 63-годишният таксиметров шофьор Красимир. Той беше убит по особено жесток начин в сряда вечерта по пътя между Разград и село Дянково. \r\n\r\n Основният мотив за престъплението се оказал грабеж - версия, която първоначално беше смятана за най-малко вероятна от криминалистите. 22-годишен мъж е заловеният за убийството на таксиметровият шофьор. \r\n\r\n „За нас това е извършителят на престъплението. Доказателствата са красноречиви. Сочи конкретни улики, както по отношение на себе си - така и вещи, които е отнел от жертвата”, казва Тихомир Тодоров – окръжен прокурор на Разград. \r\n\r\n Още не са готови изследванията от които ще стане ясно, дали обвиненият е бил под въздействие на алкохол или наркотици. Разследващите смятат, че престъплението е извършено, заради хазартна зависимост. При задържането мъжът е оказал съпротива. \r\n \n\t\t\t\t\t\t", "date": "2019.03.01", "title": "Грабеж е бил мотивът за убийството на таксиметровия шофьор в Разград"}
{"url": "http://www.bnews.bg/article/257576-toni_dimitrova_pak_si_hvana_po_mlado_gadzhe", "text": "\n Тони Димитрова счупи любовния карък на 56. Изпълнителката отново има мъж до себе си и той пак е по-млад. Двойката се появи за първи път заедно на рождения ден на фолк певицата Ивана. На партито те се явиха под ръка, седнаха един до друг и до края на купона не се разделиха. \r\nТони бе видимо щастлива, но не си позволи да прекрачи границите на приличието и с мистериозния мъж спазваха дистанция и се въздържаха от интимности пред хората, пише ”България днес”. \r\nБлизки до певицата споделях, че тя най-после се е възстановила от психическия срив след последната си връзка. Тя се раздели преди близо година с 12 години по-младия Иван Ченов. \r\nДвамата дълго време бяха тандем на сцената и в живота, но битовите проблеми надделяха. Според слуховете, изпълнителката на „Ах, морето” дълго време търпяла, но накрая нервите й не издържали. Двамата с музиканта се разделили по възможно най-грозния начин, а Тони отказа да коментира случката пред медиите. \r\nЕдинственото, което сподели, бе, че я е срам, че е имала нещо общо с такъв човек. \r\nНай-голямото нещастие в любовта певицата преживя при раздялата с бащата на дъщеря си. Милен, който години наред след раздялата не даваше пукнат лев за отглеждането на детето и се държеше неуважително с Димитрова. \r\nПевицата обаче постъпи благородно и не заведе дело за издръжка. Както изглежда с новия си любим най-после счупи каръка в любовта. \r\n  \r\n \n\t\t\t\t\t\t", "date": "2019.03.01", "title": "Тони Димитрова пак си хвана по-младо гадже "}
{"url": "http://www.bnews.bg/article/257587-pochina_kompozitorat_i_nositel_na_oskar_andre_preven", "text": "\n Пианистът, диригент и носител на награди Оскар и Грами Андре Превен, композирал музиката за филми като \"Джиджи\", \"Порги и Бес\" и \"Моята прекрасна лейди\", почина на 89-годишна възраст, съобщават Франс прес и ЮПИ, позовавайки се на мениджърската компания \"Ай Ем Джи Артистс\". \r\n  \r\n\"Изпращаме най-искрените си симпатии на семейството и приятелите на Андре Превен. Той ще продължи да живее в сърцата ни и да вдъхновява идните поколения. Почивай в мир\", гласи изявлението на компанията. \r\n\r\n Мениджърката му Линда Петрикова съобщи за Си Ен Ен, че композиторът е починал в дома си в Манхатън след кратко боледуване. \r\n  \r\nАндре Превен е роден в Германия през 1929 г. Израснал е в Лос Анджелис, след като семейството му се премества в САЩ. \r\n\r\n През 1967 г. Превен става музикален директор на Хюстънския симфоничен оркестър. Година по-късно е назначен за главен диригент на Лондонския симфоничен оркестър. През годините е заемал ръководни постове в Лосанджелиската филхармония, Питсбърския симфоничен оркестър, Кралската филхармония. \r\n\r\n Андре Превен е носител на четири награди Оскар, 10 награди Грами и Грами за цялостно творчество. Сред многобройните му признания е званието Рицар-командор на Ордена на Британската империя, с което е удостоен от кралица Елизабет Втора.  \r\n  \r\nПревен се е женил пет пъти. Третата му съпруга е холивудската звезда и активистка Мия Фароу, с която имат шест деца. Фароу почете паметта на покойния си бивш съпруг в социалните мрежи. \r\n \n\t\t\t\t\t\t", "date": "2019.03.01", "title": "Почина композиторът и носител на Оскар Андре Превен"}
{"url": "http://www.bnews.bg/article/257573-antoniya_petrova_napravi_pogacha_na_sina_si", "text": "\n Антония Петрова-Батинкова събра близки и приятели на традиционния български ритуал погача на сина си Благовест, който се роди на 17 януари. \r\n\r\n Събитието премина в приятна атмосфера, като аранжировката бе в бяло и червено, а малкият Благовест през цялото време бе спокоен, въпреки любопитните погледи на всички дами, които се събрали на тържествения обред. \r\n\r\n Антония, която преди време сподели, че за кратко е успяла да възвърне предишната си форма, избра изцяло червен тоалет за събитието, като изглеждаше много елегантна в права пола с дължина до коляното и ефирна блуза. Гостите трябваше да носят нещо в бяло или червено като своеобразен дрескод за събитието. Сред тях са бяха майката на Антония, свекърва ѝ, зълва ѝ, както и близки и приятелки. \r\n\r\n По традиция погачата се организира само за жени, които да орисат детето с хубави пожелания, които да го съпътстват през целия му живот. \r\n\r\n \"40-ият ден се падна в понеделник и го заведох на молитвата в църквата, която е свързана с този ден. След това обиколихме три къщи, както си му е редът\", сподели Батинкова пред Dir.bg \r\n\r\n Тя добави, че е спазила поверието, че детето не бива да се извежда до 40-ия ден и първото излизане на сина ѝ е било в понеделник, за да го заведат до църквата. \r\n \n\t\t\t\t\t\t", "date": "2019.03.01", "title": "Антония Петрова направи погача на сина си\r\n\r\n"}
{"url": "http://www.bnews.bg/article/257581-imotnata_mafiya_zhili_po_10_choveka_na_den", "text": "\n По десет жалби средно на ден постъпват срещу имотната мафия при разследващите в цялата страна. Най-честите опити за измами ставали с фалшиви лични карти и с менте завещания. \r\n\r\n Само за две години подадените оплаквания към МВР и прокуратурата били над 7000, което прави средно по 10 опита на ден за измами, съобщава \"Монитор\" след справка при нотариусите и МВР. \r\n\r\n Преди седмица прокуратурата и СДВР разбиха банда, в която участвал бивш нотариус, който е наказван над 10 пъти. Той, както и още трима членове от бандата, се сдобиха с обвинения за измами заради опити да отмъкнат апартаменти на възрастни и психически нестабилни хора. Според данните на разследващите, само за последната година бандата е направила опит да задигне 23 жилища. \r\n\r\n В същото време сигнали за подобни измами постъпват и в държавните психиатрични болници. Там всеки месец постъпва по един пациент с психично-социални проблеми – заболяване и същевременно останал без жилище заради имотна измама или защото близките са злоупотребили и са отдали апартаментите и къщите им под наем без тяхно съгласие, споделя д-р Цветеслава Гълъбова, която е директор на Психиатричната болница \"Св. Иван Рилски\" в Курило. \r\n\r\n Роднините се възползват от състоянието им, докато са техни попечители. Към момента в Курило живеят 12 човека, които са станали жертва на имотни измами. \r\n\r\n Последният случай е на жена, останала без подслон преди три години. Но има и жена, която живее в психиатрията повече от десет години, защото е останала без дом и няма къде да живее. \r\n \n\t\t\t\t\t\t", "date": "2019.03.01", "title": "Имотната мафия жили по 10 човека на ден"}
{"url": "http://www.bnews.bg/article/257593-emiliya_mahna_chalga_buklite_zaradi_bashur", "text": "\n Емилия е неузнаваема. Певицата блести с нова визия. Тя заложи на младежка прическа. С новата си визия изпълнителката се подмлади с поне 10 години, категорични са стилисти. \r\n\r\n Пайнерката се раздели с дългите руси букли, типични за представителките на лекия жанр. Емилия сподели в мрежата снимка на новата си прическа, пише Хот нюз. \r\n\r\n Феновете й побързаха да изразят одобрението си към новия стайлинг на звездата. Някои от тях я поздравиха за решението да махне екстеншъните и да заложи на естествената си красота. \r\n\r\n Преобладават положителните коментари от фенове на певицата, които са категорични, че с новата прическа тя изглежда по-добре. Не липсват и негативни коментари. Част от последователите на певицата са на мнение, че с по-къса коса тя изглежда като лелка. \r\n\r\n Запознати коментират, че Емилия е решила да заложи на нова визия заради любимия си Башур. Факт е, че откакто има връзка с него, тя се промени до неузнаваемост. Бившата на Коко Динев промени изцяло начина си на обличане и вече залага само на дрехи на световни брандове. \r\n\r\n Почитателите й забелязват, че откакто Жорж Башур е живота й, тя сияе от щастие. Наблюдателни почитатели на пайнерката не пропускат да отбележат, че любовта я прави по-красива. \r\n \n\t\t\t\t\t\t", "date": "2019.03.01", "title": "Емилия махна чалга буклите заради Башур"}
{"url": "http://www.bnews.bg/article/257566-svetlana_gushterova_rodi", "text": "\n Светлана Гущерова роди първата си рожба в сряда. \r\n\r\n Моделката беше бременна от бизнесмена Християн Гущеров, с когото вдигнаха приказна сватба през лятото на миналата година. След щастливото събитие Гущерова дълго време криеше бременността си от суеверие, но наедрялото й коремче накрая я издаде. \r\n\r\n Бебенцето се появява на бял свят в сряда в столична болница, въпреки че очакванията са да се роди през март. \r\n\r\n Светлана изкарва тежка бременност, по време на която често изпитва неразположение. Затова и има седмици, в които ходи 3-4 пъти на лекар, за да се увери, че всичко е наред \r\n\r\n \"Първите три месеца винаги са по-трудни, поне при мен така беше. Бях малко по-изморена, но постепенно с напредването на времето започнах да се чувствам по-добре. Естествено, качвам килограми. Пухкава съм, но и така се харесвам. Като цяло съм доволна как протича бременността ми. Сигурна съм, че след раждането много бързо ще си върна старото тегло. Като ще пълнея, поне да е от хубаво. И то от най-хубавото събитие в живота на една жена\", заяви преди време пред \"България Днес\" Гущерова, като не пожела да влиза в подробности за трудностите, които й се случват. \r\n\r\n Поне седмица Светлана и бебето ще останат в столичната болница, за да бъдат наблюдавани. Самият Гущеров стои с часове в лечебното заведение, за да може да е на разположение във всеки един момент на съпругата и детето си. Светлана го похвали, че той много се грижи за нея - не само по време на бременността, но и през останалото време. \r\n\r\n Все още е тайна името, което ще носи новороденото момиченце. Засега то се знае само от двамата родители, които вероятно сами ще съобщят за щастливото събитие през следващите дни. Досега Светлана предпочиташе да пази в тайна повечето новини около първата си рожба, защото е много суеверна и не иска злобни хора да й изпращат негативна енергия. \r\n \n\t\t\t\t\t\t", "date": "2019.03.01", "title": "Светлана Гущерова роди"}
{"url": "http://www.bnews.bg/article/257608-konstantin_v_duet_s_misis_balgariya", "text": "\n Поп-фолк певецът Константин покани новата Мисис България Станислава Андреева за дует, по време на негово участие във Варна. \r\n\r\n Коцето се впечатлил от гласовите данни на красавицата, която от 5-годишна пее във вокални групи. Няколко песни събраха алодисментите на над 1000 души в заведението - първо изпяха \"Даньова мама\" и \"Назад, назад, моме Калино\", след което сътвориха истинско надпяване, при което заведението тотално избухна. \r\n\r\n Изпълненията толкова се харесаха на публиката, че започнаха да мятат рози на сцената, след което няколко бутилки шампанско се озоваха на ВИП сепарето, където седеше Станислава. Красавицата толкова се вдъхнови от дуета с Константин, че сериозно се замисли дали да не направи певческа кариера. \r\n\r\n \r\n\r\n   \r\n \n\t\t\t\t\t\t", "date": "2019.03.01", "title": "Константин в дует с Мисис България!"}
{"url": "http://www.bnews.bg/article/257568-krasi_radkov_stana_100_kila", "text": "\n С появата на първородния си син актьорът Краси Радков ударно пълнее. Комикът не само се е върнал към цигарите, но и нямал възможност вече здравословно да се храни. Съпругата му Станислава отказала да върти домакинството, защото бързала да се върне на работа като водеща на събития и актриса. \r\nБитът на семейството на Радков тотално се преобърнал и той бил принуден да хапва всеки ден на крак. Тъй като му писнало месеци наред да консумира само бързи храни, Краси станал редовен клиент на бистро, разположено в близост до сградата на Би Ти Ви. \r\nСпоред запознати, любимата му манджа била мусаката и той често си поръчвал от нея. Бързите храни обаче си казали думата и пак натрупал килограми. \r\nТози път Радков се е закръглил в областта на корема и дори якето си може да закопчае. Освен това пак се е пристрастил към цигарите, пише „България днес”. \r\nЦели шест години и половина той не палеше цигара, след като Слави му забрани. Радков сам е споделял, че след като си занесъл изследванията от профилактичен преглед в студиото, Дългия толкова му се ядосал, че не си пази здравето, че го задължил да спре да пуши моментално. \r\n„Слави започна да скача върху кутиите ми с цигари, да ги тъпче като луд”, разказва самият Краси. Сега комикът пушел тайно от началника си по улиците, но и това не намалявало апетита му и той ударно пълнеел. \r\n  \r\n \n\t\t\t\t\t\t", "date": "2019.03.01", "title": "Краси Радков стана 100 кила "}
{"url": "http://www.bnews.bg/article/257572-leydi_gaga_sotsialnite_medii_sa_toaletnata_na_internet", "text": "\n Певицата и актриса Лейди Гага \"изригна\" срещу социалните медии, наричайки ги \"тоалетната на интернет\" заради това, че разпространяват неверни слухове за романтична връзка между нея и Брадли Купър. \r\n\r\n Отношенията между певицата и актьора и режисьор са една от най-обсъжданите теми в социалните медии след отминалата преди броени дни церемония за наградите \"Оскар\". На шоуто Лейди Гага и Брадли Купър изпълниха хитовото си парче \"Shallow\" от филма \"Роди се звезда\". Вместо обаче да обсъждат отличието, което песента спечели, потребителите се заеха да нищят прочувственото изпълнение на двойката. Според мнозина то е свидетелство за романтичните отношения между Лейди Гага и Брадли Купър, при това демонстрирано \"под носа\" на Ирина Шейк - половинката на актьора и майка на почти 2-годишната му дъщеря. \r\n\r\n Помолена да изясни слуховете като гост в шоуто на Джими Кимъл, Лейди Гага отвръща: \"Първо, честно казано, социалните медии са тоалетната на интернет. Това, което се върши с поп културата, е ужасяващо. Хората стават свидетели на любов и познайте какво - това е, което искахме да видят. Това е любовна песен. Филмът \"Роди се звезда\" е любовна история\". \r\n\r\n Лейди Гага настоява, че с екранния ѝ партньор в музикалната драма, който е и неин режисьор, са пресъздали песента в образите на персонажите си Али и Джак, защото и двамата са артисти, желаещи да поднесат най-доброто възможно изпълнение. \r\n\r\n \"От тази гледна точка беше важно и да сме свързани през цялото време. Когато изпълняваш любовни песни, искаш хората да се чувстват по този начин. Аз съм творец. Мисля, че си свършихме добре работата\", допълва Лейди Гага. \r\n \n\t\t\t\t\t\t", "date": "2019.03.01", "title": "Лейди Гага: Социалните медии са \"тоалетната на интернет\""}
{"url": "http://www.bnews.bg/article/257584-podupravitelyat_na_bnb_podade_ostavka", "text": "\n Подуправителят на Българската народна банка (БНБ) и ръководител на управление \"Банков надзор\" Димитър Костов подаде оставка. \r\n\r\n В прессъобщение от БНБ се посочва, че Костов е информират Управителния съвет за намерението си да внесе в Народното събрание оставка от заеманата от него длъжност. \r\n\r\n \"Извършената интензивна работа в управление \"Банков надзор\" през последните няколко години и осъществяването на основната част от планираните реформи ми дадоха основание към средата на мандата ми през 2018 г. да помоля за неговото предсрочно прекратяване. По молба на управителя забавих изпълнението на моето намерение, поради нововъзникналия обем ангажименти пред управление \"Банков надзор\" след заявените през юни и юли м.г. планове за присъединяване към Единния надзорен механизъм (ЕНМ). \r\n\r\n Днес, при вече установената много добра работна комуникация с Европейската централна банка и ЕНМ в този процес и неговата напреднала фаза, е налице възможността да се оттегля от ръководството на управление \"Банков надзор\". Моментът е подходящ и от гледна точка на хоризонта за ефективното присъединяване към ЕНМ, където прегледът на активите и стрес тестът на ЕЦБ ще бъдат само началните етапи от един по-комплексен процес. С цел добро управление и приемственост в този процес, по мое мнение, е препоръчително на настоящия етап да бъде потърсен нов ръководител на банковия надзор с шестгодишен хоризонт\", пише Костов в обръщението си към Управителния съвет на БНБ. \r\n\r\n От своя страна Управителният съвет на банката благодари на Костов за проявяваната висока отговорност и професионализъм, многобройните реализирани проекти и цялостния принос към работата на централната банка. \r\n \n\t\t\t\t\t\t", "date": "2019.03.01", "title": "Подуправителят на БНБ подаде оставка"}
{"url": "http://www.bnews.bg/article/257578-zemetresenie_ot_7_1_po_rihter_raztarsi_peru", "text": "\n Силно земетресение беше регистрирано в Перу. \r\n\r\n Трусът е бил с магнитуд от 7.1 по скалата на Рихтер.  \r\nВъзникнал е в 10.50 часа българско време или 3.40 часа сутринта местно време. \r\n\r\n Според Европейския средиземноморски сеизмологичен център (EMSC) магнитудът е бил 7.0 по Рихтер. \r\n\r\n По данни на Геоложкия топографски институт на САЩ (USGS) дълбочината на земетресението е била 257 километра. \r\n\r\n Епицентърът на труса е регистриран на 27 километра североизточно от областния град Азангаро. \r\n\r\n Няма информация вследствие на земетресението да има опасност от цунами, информира Тихоокеанския център за предупреждение от цунами. \r\n\r\n Към момента няма данни за пострадали и възникнали щети. \r\n\r\n Местни жители обясняват в платформата на EMSC за свидетелски разкази, че трусът е продължил изключително дълго - около 1 минута.  \r\nЗеметресението е усетено много силно в Арекипа и Арика.  \r\n\r\n Припомняме, преди 10 дни силно земетресение беше регистрирано и в съседната на Перу държава Еквадор.  \r\nТрусът беше с магнитуд от 7.5 по Рихтер.  \r\n \n\t\t\t\t\t\t", "date": "2019.03.01", "title": "Земетресение от 7.1 по Рихтер разтърси Перу"}
{"url": "http://www.bnews.bg/article/257569-otkriha_40_kg_kontrabanden_tyutyun_v_bagazhnik_na_kola_v_gorna_oryahovitsa", "text": "\n Акцизни стоки без бандерол иззеха служители на РУ – Г. Оряховица и Стражица, информира полицията. В четвъртък в железничарския град при извършена проверка на лек автомобил «Фолксваген Пасат», в багажното отделение на возилото са намерени и иззети около 40 кг листна маса, с мирис на тютюн, без акцизен бандерол. По случая е започнато досъдебно производство. \r\n\r\n Същия ден в с. Кесарево служители на полицейското управление в Стражица са извършили проверка на частен имот, в който са намерили и иззели 100 грама насипен тютюн, без бандерол. По случая е образувана преписка, която е подготвена за изпращане в Митница – Русе, с мнение за налагане на административно наказание. \r\n \n\t\t\t\t\t\t", "date": "2019.03.01", "title": "Откриха 40 кг контрабанден тютюн в багажник на кола в Горна Оряховица"}
{"url": "http://www.bnews.bg/article/257580-rabotnik_postrada_tezhko_pri_trudova_zlopoluka_v_strazhitsa_v_reanimatsiya_e", "text": "\n 45-годишен мъж от град Стражица е приет в реанимацията на великотърновската болница след тежка травма, получена при трудова злополука в завода за производство на велпапе и опаковки в града, предадоха от областната болница. \r\n\r\n Състоянието му е изключително тежко - има гръдна травма, фрактури на двете бедра и фрактура на лицев череп. \r\n\r\n В шок е и с опасност за живота, казват медиците. \r\n\r\n Примините за инцидента се разследват от полицията и трудови инспектори. \r\n \n\t\t\t\t\t\t", "date": "2019.03.01", "title": "Работник пострада тежко при трудова злополука в Стражица, в реанимация е"}
{"url": "http://www.bnews.bg/article/257590-tramp_otkaza_da_sklyuchi_losha_sdelka_s_kndr", "text": "\n Американският президент Доналд Тръмп отказа да сключи лоша сделка на срещата на върха със севернокорейския лидер Ким Чен-ун, като по този начин не повтори грешката на 44-ия президент Барак Обама при сключването на Съвместния всеобхватен план за действие (СВПД) за ядрената програма на Иран. Това написа вчера в Туитър говорителката на Белия дом Сара Сандърс, предаде ТАСС. \r\n\"Президентът Обама не се отказа от лоша сделка с Иран. Президентът Тръмп отказа да прави подобни грешки по отношение на Иран, Северна Корея или когото и да било. Президентът Тръмп поставя сигурността на американците над политиката\", написа Сандърс. \r\nНа пресконференцията след втората среща на върха с Ким в Ханой Тръмп заяви, че севернокорейската страна е искала да постигне отмяната на всички санкции в замяна на затварянето на ядрения комплекс Йонбьон, но САЩ не ги устройва подобна сделка. От своя страна севернокорейският външен министър И Йон-хо подчерта на брифинг за тесен кръг журналисти, че по време на преговорите Пхенян е предложил само частична отмяна на санкциите, а не пълна, както твърди Тръмп, посочва ТАСС. \r\n \n\t\t\t\t\t\t", "date": "2019.03.01", "title": "Тръмп отказа да сключи лоша сделка с КНДР"}
{"url": "http://www.bnews.bg/article/257592-poradi_zadimyavane_ot_pozhar_zatvoriha_za_dvizhenie_e_79_kray_simitli", "text": "\n Поради задимяване от пожар затвориха изцяло за движение главен път Е-79 край Симитли. \r\nКъм 14.00 ч. в района са пламнали сухи треви. По първоначални данни стопанин от квартал \"Ораново\" е запалил стърнище, което се е разгоряло. На място има два екипа огнеборци, които потушават огъня. \r\n\"Заради задимяването е намалена видимостта, а това създава предпоставки за пътно-транспортни произшествия. Пътят ще остане затворен за известно време, докато пламъците бъдат потушени\", заяви Йорданка Шаркова от пресцентъра на МВР в Благоевград. \r\n \n\t\t\t\t\t\t", "date": "2019.03.01", "title": "Поради задимяване от пожар затвориха за движение Е-79 край Симитли"}
{"url": "http://www.bnews.bg/article/257577-zadarzhaniyat_za_ubiystvoto_v_razgrad_e_napravil_palni_samopriznaniya", "text": "\n Задържаният за убийството на 63-годишния таксиметров шофьор от Разград е направил пълни самопризнания пред разследващите. \r\n\r\n 22-годишният Сали Пембеев, арестуван за убийството, е пристигнал пеша от село Каменар до Разград, където се качил в таксито на жертвата си. \r\n\r\n В родното му село са ужасени от извършеното тежко престъпление.  \r\n\r\n Младият мъж е бил отседнал в къща за гости в Разград, близо до дома на своята жертва. От таксито той откраднал таблет, мобилен телефон и 20 лева. При ареста си опитал да избяга. \r\n\r\n „Получихме множество сигнали, като всеки един при отсяването ни водеше към него. Опитал се е да избяга при задържането, наложило се е да се употреби сила, за да бъде обезопасен”, обясни старши комисар Ивайло Йовчев – директор на ОДМВР – Разград. \r\n\r\n „Доказателствата са красноречиви, сочи конкретни улики, както по отношение на себе си, така и вещи, които е отнел от жертвата. Става въпрос за грабеж”, каза Тихомир Тодоров – окръжен прокурор на Разград. \r\n\r\n Заподозреният за извършител е с чисто съдебно и криминално минало. Само дни преди убийството се е завърнал в България от чужбина. Предстои арестът му да бъде удължен за срок до 72 часа.  \r\n \n\t\t\t\t\t\t", "date": "2019.03.01", "title": "Задържаният за убийството в Разград е направил пълни самопризнания"}
{"url": "http://www.bnews.bg/article/257542-elena_petrova_izmarshavya_kato_tiyneydzharka", "text": "\n Красавицата до такава степен изнемогва с грижите покрай близнаците Изабела и Александър от бившия си съпруг Аристотелис Фотилас и театралните ангажименти, че направо се е стопила. Петрова, която по принцип винаги е била слаба, сега прилича на скелет. \r\n\r\n Репортер на „Уикенд” забеляза шеметната брюнетка на театрална премиера. Фигурата ѝ напомня повече на тийнейджър - ръбеста и кльощава, заради което дрехите ѝ висят като на закачалка. Отгоре на всичко актрисата носи широки панталони тип шалвари, вталени блузи все в тъмни тонове. Проблемът е, че заради ненормално оскъдните килограми Петрова изпосталяла и в лице, което е минус за красотата ѝ. Звездата от „Стъклен дом” добила измъчен и мършав вид, шушукаха гостите на театралната премиера. \r\n\r\n Колегите ѝ твърдят, че Елена има много грижи покрай двете си деца, които навлизат в пубертета, станали вироглави и майка им едва излизала на глава с тях. Хубавицата роди Изабела и Александър през 2006-а, докато бе омъжена за гръцкия бизнесмен Аристотелис Фотилас. След като Елена го замени с друг, византиецът побесня и дори временно бе спрял да й дава издръжка. Сега гъркът отпускал ограничени месечни суми, но искал съпругата му да му се отчита лев по лев кое за какво е похарчила, за да не отидат парите му за нейни нужди. За да успява с парите, хубавата Елена се товарела с всякакви странични ангажименти, включително участие в реклами, за да издържа семейството. \r\n\r\n „Ежедневието ѝ е много напрегнато, търчи като луда по цял ден, направо се разкъсва. Не се и сеща да сложи залък в уста, затова е изкльощавяла”, съчувстват колегите ѝ. Лошото е, че след развода с Аристотелис на Елена не ѝ върви особено с мъжете. Хубавицата премина през няколко любовни истории с колеги от арт бранша, но всеки път излизаше от тях разочарована. \r\n\r\n Едно от първите ѝ гаджета бе Мариян Вълев – Куката, с когото изкара горещ роман на още като тийнейджърка. Елена изживя горчива любов и с режисьора Мартин Макариев, който я заряза заради Луиза Григорова и стана неин съпруг. Говори се, че за малко била гадже и на Калин Врачански, но двамата бързо открили, че не си подхождат и турили точка на мъката.  \r\n \n\t\t\t\t\t\t", "date": "2019.03.01", "title": "Елена Петрова измършавя като тийнейджърка"}
{"url": "http://www.bnews.bg/article/257571-chestita_baba_marta_beli_i_cherveni", "text": "\n На 1 март хората, дърветата и животните се закичват за здраве и успех с мартеници, направени от пресукан бял и червен конец. Те се носят или до 9 март - църковния празник на Свети 40 мъченици, или до 25 март - Благовещение. Мартеницата може да се свали и при първото виждане на щъркел, на лястовица, кукувица или на цъфнало дърво. \r\nСпоред народните вярвания по този начин ще се подсигури плодородието в семейството. Не трябва да се носи черно. \r\nСпоред легендите първата мартеница е направена от Ахинора, жената на хан Аспарух, през втората половина на седми век, когато Аспарух преминал Дунава и открил за българите земите около Балкана. Ахинора дълго чакала своя любим и накрая завързала на крачето на лястовичка пресукан бял и червен конец и пуснала птичката да предаде посланието й за здраве и любов. \r\nТози стародавен, най-вероятно езически обичай, се смята за уникална българска традиция, макар че в леко променен вид присъства и в Румъния. Там мартеницата се нарича \"марцишор\" и се носи само от жени, а в Северна Гърция я носят само децата като гривна, направена от усукан бял и червен конец. Обичаят се пази и в близките страни, където са се преселвали българите през вековете - отбелязва се в южните части на Молдова, където живеят етнически българи.  \r\nДнес да почерпят всички с имената Евдокий и Евдокия. \r\n \n\t\t\t\t\t\t", "date": "2019.03.01", "title": "Честита Баба Марта! Бели и червени!"}
{"url": "http://www.bnews.bg/article/257564-falshiv_signal_za_goryasht_tovaren_vlak_vdigna_na_krak_pozharnata_v_montana", "text": "\n Сигнал за преобърнат горящ влак, вдигна на крак пожарната в Монтана, информира bTV. \r\n\r\n Информацията е подадена вчера около 22 часа на телефон 112. В сигнала било съобщено, че товарен влак се е преобърнал на гарата в монтанското село Медковец и се е запалил. \r\n\r\n Към мястото са насочени две пожарни и две коли на Гражданска защита. При пристигането си спасителните екипи установяват, че горят сухи треви. \r\n\r\n Пожарникарите са локализирали огъня, спасени са две сгради. \r\n\r\n Подателят на сигнала с невярна информация е установен. \r\n \n\t\t\t\t\t\t", "date": "2019.03.01", "title": "Фалшив сигнал за горящ товарен влак вдигна на крак пожарната в Монтана"}
{"url": "http://www.bnews.bg/article/257567-apteka_zabluzhdava_klientite_si_za_otstapkite_na_lekarstvata", "text": "\n Аптека заблуждава клиентите си, че спестяват повече от двойно спрямо реалния размер на отстъпката на лекарства с намаление. За това съобщиха от Комисията по защита на потребителите (КЗП). \r\n\r\n Заблудата идва от това, че посоченият от търговеца процент е изчисляван на база определената по закон пределна цена на медикаментите, а не въз основа на реалната им цена, на която по принцип те се продават в този обект. \r\n\r\n По думите на председателят на КЗП Димитър Маргаритов има определени групи лекарства, за които са въведени пределни цени, на които те могат да се продават. Той отбелязва, че има и органи към Министерството на здравеопазването, които следят за прилагането на тези нормативи. \r\n\r\n При своята проверка по повод постъпила жалба КЗП установява, че посочената отстъпка е изчислена на база пределната цена, която се съдържа в съответния норматив, а не на база реалната цена на която е продавана стоката. \r\n\r\n \"Така всъщност се оказва, че вместо спестената сума да е 18,80 лв., както търговецът твърди, тя всъщност е 8,50 лв., което означава, че потребителят е бил заблуден\", обясни председателят на КЗП. \r\n\r\n Маргаритов подчертава, търговецът трябва да изчислява намалената цена спрямо цената, на която реално е продавал стоката и то поне в продължение на 30 дни. Това важи както за първоначалните намаления, така и за случаите, в които впоследствие от намалената цена се намалява още, без да се сборува механично процентът. \r\n\r\n Той допълва, че е важно потребителите да получават максимално коректна информация, въз основа на която да направят своя избор. \r\n \n\t\t\t\t\t\t", "date": "2019.03.01", "title": "Аптека заблуждава клиентите си за отстъпките на лекарствата"}
{"url": "http://www.bnews.bg/article/257565-tsetsi_krasimirova_si_tatuira_tsyal_zoopark_galeriya", "text": "\n Цеци Красимирова е поредното доказателство, че апетитът идва с яденето – като в случая говорим за татус мераци. Един от най-успешните родни модели има цял зоопарк върху себе си и гладът й за нови картинки все още не е стихнал. \r\n\r\n Страстта на манекенката към татусите има своето обяснение. Според красавицата всяка татуировка запечатва определена емоция, преминала през живота й. И така тя съхранява емоциите от житейските си периоди навсякъде по себе си. \r\n\r\n \"Обичам да си правя спомени по тялото. Харесва ми усещането за болка. С времето да си правя татуси се превърна в мое хоби\", откровена е Цеци. \r\n\r\n Допреди няколко години моделката имаше само една голяма татуировка на гърба, която изобразява самурай и символизира връщането й от ада след покушението над Косьо Самоковеца. Впоследствие обаче, Цеци е редовен посетител на популярно тату студио в Барселона и вече почти няма празно място по тялото си.  \r\n\r\n Ако погледнем тялото на манекенката, можем да видим цял зоопарк. Върху крака и ръката й са изобразени най-различни дървета, растения и животни, сред които се отличава свиреп вълк. Освен вълка по Цеци има още змия, лисица, пчеличка, надписи на санскрит, индианец, дървета с цветя и женски образ. Вече много малка част от тялото й е без татуси. \r\n\r\n Любопитна подробност е, че и след всяка своя любов, тя прави нов татус. Първият от тази поредица, например, е свързан с някогашната й любов - футболистът Георги Иванов-Гонзо. Двамата дори мислели да си направят обща татуировка с имената, но впоследствие Гонзо се разколебава и така и не го прави. За Цеци обаче, татусите са цяла философия. \r\n\r\n Фаталната красавица има намерение да остави чиста от татуировки единствено кожата на лицето си. \r\n\r\n \r\n \n\t\t\t\t\t\t", "date": "2019.03.01", "title": "Цеци Красимирова си татуира цял зоопарк (Галерия)"}
{"url": "http://www.bnews.bg/article/257579-turtsiya_vazstanovi_pasportite_na_57_191_zapodozreni_za_opita_za_prevrat_prez_2016_g", "text": "\n Турция отмени днес ограниченията за паспортите на близо 60 хиляди души, заподозрени във връзка с опита за преврат през 2016 г., предадоха ДПА и БТА. \r\n\r\n Общо 57 191 паспорта сега са освободени от ограничения, наложени по време на разследванията, съобщи на сайта си турското вътрешно министерство. От опита за преврат до сега са възстановени общо 212 541 паспорта. \r\n\r\n Правителството наложи ограничения за паспортите на хиляди хора, за да им попречи да напуснат страната след осуетения опит за преврат на 15 юли 2016 г. Не е известно колко паспорти са били засегнати от рестрикциите. \r\n \n\t\t\t\t\t\t", "date": "2019.03.01", "title": "Турция възстанови паспортите на 57 191, заподозрени за опита за преврат през 2016 г."}
{"url": "http://www.bnews.bg/article/257570-nasa_e_vse_po_blizo_do_otkrivaneto_na_zhivot_na_mars", "text": "\n НАСА е все по-близо до откриването на извънземен живот, след като техен робот доказа, че е възможно микроби да се приспособяват към най-бруталния климат на Земята, сочи ново изследване. \r\n\r\n Роувърът, който ще бъде изпратен съвсем скоро на Марс беше тестван в чилийската пустиня. Това е мястото, което най-много се доближава до бруталните условия на Червената планета. \r\n\r\n Целта на този робот е да взима проби по-надълбоко в почвата от всички предишни, които изследваха само повърхността на Марс. \r\n\r\n Тестовите проби изглеждат обещаващи. Новата машина е открила малки групи от микроби, които са се приспособили да живеят в долен слой на иначе стерилната пустинна почва. Самият факт, че подобни организми са били открити в пустинята Атакама в Чили само по себе си е откритие, защото това доказва, че е напълно възможно микроби да се приспособят към тежки условия на живот. Учените смятат, че ако роувърът открие живи организми на Червената планета е много възможно те да са почти идентични с тези в Атакама. \r\n\r\n “Почвата в пустинята е изключително суха, тъй като там не вали цели десетилетия. На повърхността тя е изложена на много висока радиация, а самият състав на почвата е много солен. Това са условията, който най-много се доближават до марсианската почва”, пояснява проф. Стивън Пойнтинг от Йейл. \r\n\r\n За момента новата машина копае на около 80 см дълбочина, но за бъдещи мисии на Марс тя ще достига до 2 метра под горния слой почва. \r\n \n\t\t\t\t\t\t", "date": "2019.03.01", "title": "НАСА е все по-близо до откриването на живот на Марс"}
{"url": "http://www.bnews.bg/article/257559-netanyahu_pred_obvineniya_v_koruptsiya_predi_izborite_v_izrael", "text": "\nГлавният прокурор на Израел може да предяви обвинения за корупция срещу премиера Бенямин Нетаняху.\r\n\r\nИзраелският министър-председател е заподозрян за вземането на подкупи в големи размери, но категорични доказателства няма.\r\n\r\nОбвиненията срещу Нетаняху са по три казуса за лобизъм и търговия с влияние. \r\n\r\nПървият е за подкрепяне на регулаторни промени, които може да са донесли стотици милиони долари на израелската телекомуникационна компания Безек (Bezeq), в замяна на благоприятно отразяване от информационния сайт Walla, който е нейна собственост.\r\n\r\nНетаняху е обвиняван за измама и злоупотреба с доверие по още два случая. Единият е за приемане на подаръци от негови приятели милиардери. При другия става въпрос за предложения за регулационни промени, облагодетелстващи голям вестник, в замяна на благоприятно отразяване. \r\n\r\nГлавният прокурор заяви, че ще реши дали да повдигне официални обвинения след като приключат изслушванията в съда. \r\n\r\nИзраелският премиер отрича да е направил нещо нередно. На 9 април в Израел предстоят предсрочни парламентарни избори. \n\t\t\t\t\t\t", "date": "2019.03.01", "title": "Нетаняху пред обвинения в корупция преди изборите в Израел"}
{"url": "http://www.bnews.bg/article/257562-izvanredni_merki_na_patya_za_predstoyashtite_tri_pochivni_dni", "text": "\nПътната полиция с извънредни мерките за предстоящите празнични и почивни дни около 3 март. \r\n\r\nЩе бъдат използвани новите правила на КАТ – тировете да не се спират от полицейски патрули, а сами да ограничават движението си по празниците. \r\n\r\nДнес забраната за тежкотоварни автомобили по магистралите и първокласните пътища е от 16 до 20 часа. Транспортните фирми трябва да уведомяват шофьорите си да не се движат, а ако не спазят забраната ги грози глоба от 300 лв. и отнемане на книжата за месец. \r\n\r\nСъщата забрана ще е в сила и в понеделник, когато тировете ще бъдат спирани още от 14 часа. \r\n\r\nИ в последния почивен ден – 4 март, и днес на входно-изходните артерии на всички големи градове пътни полицаи ще подпомагат движението.  \n\t\t\t\t\t\t", "date": "2019.03.01", "title": "Извънредни мерки на пътя за предстоящите три почивни дни"}
{"url": "http://www.bnews.bg/article/257560-30_000_nigeriytsi_sa_se_varnali_po_domovete_si_v_rayon_na_boko_haram", "text": "\n\r\n30 000 нигерийци са се върнали по домовете си тази година. Те са от град Ран, атакуван често от групировката \"Боко Харам\".  \r\n\r\nХората потърсиха спасение в Камерун от теророра, но се върнали, след като нигерийските власти ги убедили, че е безопасно.  \r\n\r\nТова са съобщили от Агенцията за бежанците към ООН.  \r\n\r\nИслямистите са известни със серията си отвличания и кървави атентати в целия регион, който се сражава обединено срещу тях. \r\n\r\nКървавите нападения на \"Боко Харам\" започнаха в Североизточна Нигерия през 2009 г., но след това се разпространиха в съседни страни, което предизвика военен отговор от страните в региона. \r\nОколо 27 000 души бяха убити и два милиона бяха разселени, което предизвика тежка хуманитарна криза в региона. \r\n\r\nЕкстремисти удариха както войници, така и цивилни и бяха обвинени за отвличания на деца и служители на чуждестранни компании. \r\n \n\t\t\t\t\t\t", "date": "2019.03.01", "title": "30 000 нигерийци са се върнали по домовете си в район на \"Боко Харам\""}
{"url": "http://www.bnews.bg/article/257544-dreyk_e_nay_prodavaniyat_izpalnitel_za_2018_g", "text": "\n Рапърът Дрейк може да се похвали като най-продавания изпълнител в света за 2018 година. \r\nКанадската звезда оглави редица престижни класации с петия си албум Scorpion, а негови песни са и най-стриймваните за годината. Според Apple Music, албумът се е класирал под № 1 в 92 държави. \r\nПилотният сингъл от проекта - God’s Plan, постави рекорд от над 14 млн. стриймвания още в първия си ден на качване в Spotify и Apple. \r\nС това Дрейк става носителят на шестата по ред годишна награда на IFPI за най-продаван артист-изпълнител - авторитетно признание, което отразява успеха на изпълнителя в световен мащаб чрез продажбите му в дигитални и физически музикални формати, от стрийминг до винил. \r\nПредишни носители на престижната награда са One Direction (2013), Тейлър Суифт (2014), Адел (2015), отново Дрейк (2016) и Ед Шийрън (2017). \r\nРапърът е единственият изпълнител, който два пъти е печелил титлата. \r\n„Дрейк имаше изключителна, поставяща рекорди година, така че напълно заслужи да му бъде връчена титлата Изпълнител на 2018 година от класацията на световната звукозаписна индустрия. Това, че \r\nДрейк е отличен с тази награда за втори път, е доказателство за продължаващото му глобално присъствие и способността му да печели и да се свързва с все повече фенове.“, споделя главният изпълнителен директор на IFPI Франсис Муур. \r\nТоп 10 на най-продаваните изпълнители в света за 2018 г.: \r\nДрейк \r\nBTS \r\nЕд Шийрън \r\nПост Малоун \r\nЕминем \r\nQueen \r\nImagine Dragons \r\nАриана Гранде \r\nЛейди Гага \r\nБруно Марс \r\nИзточник: Monitor \r\n\r\n   \r\n \n\t\t\t\t\t\t", "date": "2019.03.01", "title": "Дрейк е най-продаваният изпълнител за 2018 г. "}
{"url": "http://www.bnews.bg/article/257561-unitsef_izrazi_trevoga_ot_razrastvashtata_se_epidemiya_ot_morbili", "text": "\nУНИЦЕФ изрази тревога от разрастващата се епидемия от морбили по света. \r\n\r\nСпоред данните на организацията в десет страни, между които са Бразилия, Украйна и Франция, са регистрирани близо три четвърти от увеличения брой заболели през 2018 г. \r\n\r\nОбщо 98 страни са дали информация за по-голям брой заболели от морбили, което е крачка назад от постигнатото досега в борбата с тази предотвратима, но потенциално смъртоносна болест, се казва в съобщението на УНИЦЕФ. \r\n\r\nНай-много са болните в Украйна, където са регистрирани над 35 хиляди заболели.  \n\t\t\t\t\t\t", "date": "2019.03.01", "title": "УНИЦЕФ изрази тревога от разрастващата се епидемия от морбили"}
{"url": "http://www.bnews.bg/article/257563-patriarh_neofit_se_sreshtna_s_posocheniya_za_poslanik_vav_vatikana_bogdan_patashev", "text": "\n В сградата на Софийската Св. митрополия се състоя среща между Негово Светейшество патриарх Неофит и Богдан Паташев бъдещ извънреден и пълномощен посланик на Република България във Ватикана. \r\n\r\n По време на приема бе повдигната темата с бъдещата визита на папа Франциск, който се очаква да посети България през май месец т.г., както и неговата бъдеща среща със Светейшия патриарх и Св. Синод на БПЦ-БП. От тази година Паташев трябва да заеме длъжността извънреден и пълномощен посланик на страната ни във Ватикана, като преди това сам помоли за благословение предстоятеля на БПЦ-БП за предстоящите му задължения. Той допълни, че се надява да бъде не само посланик на България, но и посланик на БПЦ във Ватикана.  \r\n \n\t\t\t\t\t\t", "date": "2019.03.01", "title": "Патриарх Неофит се срещна с посочения за посланик във Ватикана Богдан Паташев"}
{"url": "http://www.bnews.bg/article/257558-guaydo_obeshta_da_se_zavarne_vav_venetsuela_skoro", "text": "\nЛидерът на опозицията във Венецуела Хуан Гуайдо, който посети Бразилия, за да подкрепи кандидатурата си за президент, заяви, че ще се върне в Каракас до понеделник, въпреки че го грози затвор, съобщава „Ройтерс. \r\n\r\nОпозиционерът премина границата в петък миналата седмица, отивайки в колумбийския град Кукута, за да следи доставката на хуманитарна помощ за Венецуела, която армията спря на границата. \r\nПри сблъсъците на границата загинаха няколко души и стотици бяха ранени. \r\n\r\nВенецуелският президент Николас Мадуро, който ръководи страната в условията на икономически срив, смята плановете за изпращане на помощи за заговор на САЩ, целящ отстраняването му.\r\n\r\nДействащият държавен глава на страната Николас Мадуро заплаши, че Гуайдо ще бъде обвинен при завръщането си, че е нарушил забраната за пътуване. \r\n\r\n\"Дойде време да продължим напред, за да постигнем край на узурпацията, който да сложи край на кризата във Венецуела, да възстанови нашата страна и да стабилизира региона\", обяви Гуайдо.  \n\t\t\t\t\t\t", "date": "2019.03.01", "title": "Гуайдо обеща да се завърне във Венецуела скоро"}
