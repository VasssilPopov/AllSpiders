{"url": "http://www.bnews.bg/article/254342-brexit_mozhe_i_da_ne_se_sastoi", "text": "\n Британският министър на външната търговия Лиъм Фокс, заяви, че Brexit може да бъде спрян и Великобритания да не напусне ЕС на 29 март, ако депутатите отхвърлят сделката на премиера Тереза Мей следващия месец, съобщават Би Би Си и БГНЕС. Разводът между Брюксел и Лондон ще е сигурен „на 100 процента“ само ако споразумението бъде одобрено от парламента. Според Фокс обаче, ако депутатите гласуват против, „това ще наруши доверието между електората и парламента“. \r\n\r\n Британските депутати трябва да гласуват по споразумението за напускане на ЕС през януари, като самият Brexit трябва да се случи на 29 март. Сделката, договорена от премиера Мей и ЕС, която поставя условията за излизането на Великобритания от еврообщността и декларацията за бъдещите отношения, може да влезе в сила само ако мнозинството депутати я подкрепят в парламента. \r\n\r\n Вотът трябваше да се състои на 11 декември, но премиерът я отложи, след като стана ясно, че ще претърпи огромно поражение.  \r\n \n\t\t\t\t\t\t", "date": "2018.12.30", "title": "Brexit може и да не се състои"}
{"url": "http://www.bnews.bg/article/254333-magistrala_trakiya_mezhdu_sofiya_i_plovdiv_nay_natovareniyat_paten_uchastak_prez_2018", "text": "\n Участъкът на автомагистрала \"Тракия\" между София и Пловдив е най-натоварената отсечка от републиканската пътна мрежа през 2018 г. Това сочат данните от трафик камерите на Агенция \"Пътна инфраструктура\" до края на ноември тази година, съобщават от пресцентъра на АПИ. \r\n\r\n През автомагистралата между двата най-големи български града средногодишният брой преминали моторни превозни средства на денонощие е 42 614 автомобила. \r\n\r\n Рекордът за най-много преминали автомобили за едно денонощие също се държи от магистрала \"Тракия\". На 20 юли през преброителния пункт на изхода на София са преминали 67 257 автомобила, от които 55 092 леки, 10 544 товарни МПС и 475 автобуса.  \r\n\r\n Автомагистрала \"Хемус\" в участъка София - Ботевград е вторият по натовареност пътен участък в страната. В него са отчетени да преминават 28 230 автомобили средногодишно на денонощие, като не е отчетен тежкотоварният трафик преминаващ по това направление, който е отбит поради ремонтните дейности по обходен маршрут. Най-натоварен е бил трафикът на 24 юли 2018 г. когато са отчетени 39 772 автомобила, от които 32 259 леки, 6 736 товарни и 430 автобуса. \r\n\r\n Третата по натовареност отсечка е път София - Калотина, в участъка София - Божурище, с 32 877 моторни превозни средства средногодишно. \r\n\r\n Останалите участъци от републиканската пътна мрежа, по които се наблюдава изключително интензивно движение през изминалата година, са: \r\n\r\n път I-1 и I-6 в отсечката София - Горни Богоров - 28 693 автомобила.; път I-6 Бургас - кв. Ветрен - 25 641 автомобила.; АМ \"Хемус\" в отсечката летище Варна- гр. Варна - 23 931 автомобила.; път II-64 в отсечката Пловдив - АМ \"Тракия\" - 23 285; път II-86 в отсечката Пловдив-Асеновград - 22 956; АМ \"Струма\" в отсечката Перник-Долна Диканя - 22 029. \r\n\r\n Най-слабо натовареният републикански път през отиващата си година е I Никопол - Свищов, в област Плевен. Преброителният пункт при с. Любеново е отчел едва 286 моторни превозни средства на денонощие. \r\n\r\n Традиционно, републиканските пътища са най-натоварени през летните месеци юли и август - от и за Черноморието. Най-слаб е трафикът през зимните месеци януари и февруари, когато метеорологичните условия не са благоприятни. В този период се наблюдава засилен трафик само от и за зимните курорти. \r\n \n\t\t\t\t\t\t", "date": "2018.12.30", "title": "Магистрала \"Тракия\" между София и Пловдив – най-натовареният пътен участък през 2018"}
{"url": "http://www.bnews.bg/article/254335-hilyadi_sarbi_protestiraha_sreshtu_prezidenta_aleksandar_vuchich_v_belgrad", "text": "\n Хиляди сърби протестираха в Белград срещу президента Александър Вучич и неговата управляваща Сръбска прогресивна партия, предаде Ройтерс. \r\n\r\n Те скандираха „Вучич е крадец” по време на мирното шествие в центъра на града. Протестиращите настояват за медийна свобода и спиране на атаките срещу журналисти и опозиционни политици. Това е четвъртият подобен протест в последните седмици. Първият беше проведен в отговор на нападение над опозиционния ляв политик Борко Стефанович, който бе пребит в Крушевац, Южна Сърбия, на 23 ноември. \r\n\r\n Поддръжниците на Алианс за Сърбия, опозиционна формация, в която влизат над 30 партии и организации, твърдят, че Вучич е автократ, а партията му е корумпирана, което категорично се отрича от партийното ръководство. \r\n\r\n В интервю за проправителствената телевизия Б ТВ Вучич заяви, че е готов да обсъди исканията на опозицията. „Готов съм да обсъдя причините за недоволството на хората”, посочи той, след като беше освиркан от група протестиращи, докато влизаше в сградата на телевизията. \r\n\r\n По-рано Вучич заяви, че е склонен да тества подкрепата за партията си на извънредни избори, въпреки че Вук Йеремич, бивш външен министър и лидер на малката Народна партия, част от алианса, заяви, че опозицията ще бойкотира евентуален вот. \r\n\r\n „Няма да има легитимни избори в Сърбия с участието на опозицията, докато не се създадат нормални условия за избори и за живот”, каза Йеремич. \r\n\r\n Според проучване от октомври Сръбската прогресивна партия на Вучич получава подкрепа от 53,5% от избирателите, а останалите партии изостават доста. \r\n\r\n Ако опозиционните партии се явят на избори като алианс, а не като отделни формации, биха спечелили около 15% от гласовете. \r\n\r\n Водената от партията на Вучич управляваща коалиция разполага с комфортно мнозинство от 160 депутати в 250-местния парламент. Следващите национални избори ще са през 2020 г. \r\n\r\n   \r\n \n\t\t\t\t\t\t", "date": "2018.12.30", "title": "Хиляди сърби протестираха срещу президента Александър Вучич в Белград"}
{"url": "http://www.bnews.bg/article/254340-kiberataka_zabavi_razprostranenieto_na_pechata_v_sasht", "text": "\n Кибератака срещу вестникарска компания забави разпространението на вестниците в САЩ, съобщава \"Лос Анджелис таймс\". \r\n\r\n Ние вярваме, че с атаката се е целяло изваждане от строя на инфраструктурата, по-специално на сървърите, а не кражба на информация, заяви източник, запознат с инцидента. \r\n\r\n Tribune Publishing, която работи с New York Daily News и Orlando Sentinel, първа е забелязала атаката. Компанията твърди, че не са засегнати лични данни на онлайн потребителите. \r\n \n\t\t\t\t\t\t", "date": "2018.12.30", "title": "Кибератака забави разпространението на печата в САЩ"}
{"url": "http://www.bnews.bg/article/254343-mariela_nordel_si_napravi_podarak_za_500_hilyadi_evro", "text": "\n Топ готвачката Мариела Нордел, която стана популярна с изявите си в риалити шоутата „Мастър шеф”, „ВИП Брадър” и „Черешката на тортата”, се нанесе в нов дом в центъра на Хага – първия град в света, който забрани употребата на канабис. Къдрокосата дама се сдоби с придобивката в началото на декември, когато направи и „боен” купон с верни приятели. \r\n\r\n Мариела крие с каква точно сума се е изръсила за луксозния апартамент в Холандия, но запознати с брокерските врътки прогнозират, че е пръснала около 450-500 000 евро. Доста пари са хвърлени и за обзавеждането на имота, което е изцяло издържано в любимия й ретро луксозен стил. Най-големи харчове къдрокосата дама направила за кухнята, където изцяло подновила домакинската посуда. Нито една стара кухненска вещ не намерила място в новото жилище на Нордел, която била готова отново да влезе в ефира на която и да било българска телевизия, за да покаже уменията си в кухнята. \r\n\r\n Дългата дизайнерска маса за много гости, запазен елемент от стила на Мариела, както и столовете към нея били изработени от известна фирма в рамките на няколко месеца. Същата съдба имали и гардеробите й, на които било отделено специално място. Обувките на госпожата си имали собствено помещение и били така подредени, че във всеки един момент тя да може да направи правилния избор според тоалета и събитията, на които й предстои да ходи. В София ексцентричната Мариела Нордел също разполага с тузарски имот,  който се намира близо до Руската църква. Дамата е буквално варта до врата със  скандалния банкер, забегнал в Сърбия – Цветан Василев. \r\n\r\n Обзавеждането там е в класически стил. Изобилстват мебелите с антикварна стойност, към които тя има засилен интерес, както и тези, изработени на ръка. Впечатление правят и многото декоративни предмети и акценти, донесени от цял свят, както и колекцията от картини на стари майстори, пише \"Уикенд\". \r\n\r\n Мариела има усет към детайла и индивидуален почерк за нещата, с които се занимава. През годините е работила различни неща – от пиар на популярни чуждестранни личности о ресторантьор. Пътува непркъснато по света, като не пропуска да посети най-актуалните заведения в страната, където се намира. \r\n\r\n Приятелите й я знаят като заклет купонджия, който колкото и да е уморен, намира енергия, че да е във форма до зори. Пиарката, която на моменти смело върти черпаци и тигани, някога е била женена за шведски благородник, който имал титла граф. Затова и описва себе си като графиня, но бивша. В момента Мариела твърди, че няма мъж до себе си, но е изключително щастлива. \r\n  \r\n \n\t\t\t\t\t\t", "date": "2018.12.30", "title": "Мариела Нордел си направи подарък за 500 хиляди евро!"}
{"url": "http://www.bnews.bg/article/254344-12_dushi_sa_ubiti_na_parlamentarnite_izbori_v_bangladesh", "text": "\n Най-малко 12 души са убити по време на сблъсъци в Бангладеш, възникнали на проведените днес избори след кървава предизборна кампания, помрачена от действия на премиера Шейх Хасина, която се очаква да спечели исторически, но спорен четвърти мандат, информира АФП. \r\n\r\n Трима души са застреляни от полицията, докато други осем загинаха при сблъсъци между активисти от управляващата партия Лига \"Авами\" и опозиционната Бангладешка националистическа партия (BNP), обявиха от полицията. \r\n\r\n Служител на полицията е убит при нападение на опозиционни активисти, въоръжени с пистолети и сопи. \r\n\r\n Изборите, които приключиха в 16,00 часа местно време, се проведоха при засилени мерки за сигурност. \r\n\r\n Проучванията показват, че Хасина ще спечели трети пореден мандат и общо четвърти. \r\n\r\n Лидерът на Бангладеш е хвален за икономическия растеж на бедната южноазиатската държава и за решението да приеме рохинги, бягащи от военните в съседен Мианмар. \r\n\r\n Но критици я обвиняват в авторитаризъм и отслабване на опозицията. \r\n\r\n Хасина се нуждае от 151 места, за да контролира 300-местния парламент. \r\n\r\n Опозицията алармира, че повече от 15 000 активисти са били задържани в седмицата преди вота. \r\n \n\t\t\t\t\t\t", "date": "2018.12.30", "title": "12 души са убити на парламентарните избори в Бангладеш"}
{"url": "http://www.bnews.bg/article/254336-rumaniya_poema_predsedatelstvoto_na_saveta_na_es_po_vreme_na_brexit", "text": "\n Румъния поема шестмесечното председателство на Съвета на ЕС от 1 януари. За свое лого северната ни съседка избра главата на дакийски вълк, нарисувана от 15-годишен ученик от Букурещ. Северната ни съседка ще трябва да координира ЕС в период, когато Великобритания ще напусне ефективно съюза, ще се проведат избори за Европейски парламент и ще се определя съставът на новата Европейска комисия. \r\n\r\n Само месец преди да поеме щафетата от Австрия, Румъния смени шестима министри, а делегираният министър по европейските въпроси подаде оставка. Страната е раздирана от протести заради разделение на властите в държавата и борбата с корупцията. \r\n \n\t\t\t\t\t\t", "date": "2018.12.30", "title": "Румъния поема председателството на Съвета на ЕС по време на Brexit"}
{"url": "http://www.bnews.bg/article/254341-uchenite_otkriha_prichinata_za_lakomiyata", "text": "\n Германски учени от Института за изследване на метаболизма „Макс Планк“ обясниха причината за лакомията. Резултатите показват, че колкото ни е по-вкусно, толкова по-малко заситени се чувстваме, предаде БГНЕС. \r\n\r\n Експертите са провели експеримент, по време на който 12 доброволци са били разделени на две групи. Едните са получили сладък млечен шейк, а другите безвкусна смес, след което всички участници са подложени на магнитен резонанс и позитронно-емисионна томография. \r\n\r\n Експертите забелязали, че първата група пиела напитката с удоволствие, но не усещала засищане, а втората група се ограничила до две чаши. \r\n\r\n Според учените освобождаването на допамин се появява два пъти - при дъвчене и при попадане на храната в стомаха. Изследователите заключават, че за участниците, които са пили сладък коктейл, първото освобождаване на елемента е потиснало следващото, което е довело до увеличаване на интервала между двете фази. Това от своя страна е притъпило усещането за засищане. \r\n\r\n Според експертите, прекъсването в освобождаването на хормоните може да предизвика преяждане и затлъстяване. Учените съветват да ограничим порциите вкусна, но не особено питателна храна.  \r\n \n\t\t\t\t\t\t", "date": "2018.12.30", "title": "Учените откриха причината за лакомията"}
{"url": "http://www.bnews.bg/article/254345-do_minus_18_gradusa_mozhe_da_padnat_temperaturite_prez_yanuari", "text": "\n Най-ниските температури през януари 2019 г. ще бъдат между минус 18 и минус 13 градуса, в котловините - до минус 20 градуса, по Черноморието - около минус 10 градуса. Най-високите температури ще са между 10 и 15 градуса, съобщиха за БТА от Националния институт по метеорология и хидрология. \r\n\r\n През първите дни от януари се очаква нахлуване на студена арктична въздушна маса у нас и през първото десетдневие температурите ще бъдат по-ниски от обичайните, въпреки че в края на периода относително ще се повишат. Към 3-4 януари и в края на десетдневието ще има повишена вероятност за валежи от сняг. \r\n\r\n През второто и третото десетдневие динамиката на атмосферните процеси ще е повишена. Температурите ще бъдат близки до обичайните. Вероятност за валежи ще има през периода 13-15 януари, около 20 януари, 25 януари и в края на месеца. \r\n\r\n Очаква се средната месечна температура да бъде около и под нормата, която в Северна България и по високите полета е между минус 3 и 0 градуса, по Черноморието, в Горнотракийската низина и по долината на река Струма - от 0 до 3 градуса, а в планинските райони - между минус 8 и минус 3 градуса. \r\n\r\n Месечната сума на валежите ще бъде около и над нормата, която е между 30 и 60 литра на квадратен метър, а в планините и в най-южните райони - между 60 и 110 литра на квадратен метър. \r\n\r\n Според астрономическата справка, в началото на януари слънцето в София изгрява в 7 часа и 57 минути, и залязва в 17 часа и 03 минути. Продължителността на деня е 9 часа и 06 минути. В края на месеца слънцето изгрява в 7 часа и 43 минути, и залязва в 17 часа и 38 минути. Продължителността на деня е 9 часа и 55 минути. \r\n\r\n Фазите на луната през януари са: на 6 януари е новолуние, на 14 - първа четвърт, на 21 - пълнолуние, а на 27 януари е последна четвърт. \r\n \n\t\t\t\t\t\t", "date": "2018.12.30", "title": "До минус 18 градуса може да паднат температурите през януари"}
{"url": "http://www.bnews.bg/article/254334-yunker_es_ne_se_opitva_da_zadarzhi_velikobritaniya", "text": "\n Председателят на Европейската комисия Жан-Клод Юнкер увери, че Брюксел не се опитва да задържи Великобритания в ЕС и иска да започне да обсъжда бъдещите връзки веднага щом британският парламент одобри брекзита, за да се фокусира на собственото си единство преди предстоящите избори през май, предаде Ройтерс. \r\n\r\n \"Намеква се, че нашата цел е да задържим Великобритания в ЕС с всички възможни средства. Нямаме подобно намерение. Всичко, което искаме, е яснота за нашите бъдещи отношения\", заяви Юнкер в интервю за в. \"Велт ам зонтаг\". \"Ние зачитаме резултатите от референдума\" за напускане на ЕС, подчерта той. \r\n\r\n Юнкер подчерта, че ЕС е готов да започне да договаря ново споразумение с Великобритания, веднага щом британският парламент одобри споразумението за отделяне от блока. \r\n\r\n Той обаче призова Лондон да се мобилизира \"и след това да ни кажете какво искате\". \"Изхождам от презумпцията, че Великобритания ще напусне ЕС, защото това реши народът\", подчерта председателят на ЕК, отказвайки да бъде въвлечен в дебата дали трябва да се проведе втори референдум. \"Това е въпрос, който британците трябва да решат\", заяви той. \r\n\r\n Освен това Юнкер заяви, че следи внимателно действията на президента на САЩ Доналд Тръмп по отношение на търговията. \"Вярвам му, докато спазва думата си. А ако престане да я спазва, и аз няма да се чувствам обвързан от моята\", заяви председателят на ЕК, коментирайки напрежението около тарифите за внос на автомобили. \r\n\r\n Юнкер предупреди, че гражданите на ЕС се отчуждават все повече и това е проблем, по който трябва да се работи още преди изборите през май, за да се гарантира, че това разделение няма да стане прекалено дълбоко. \"Не трябва да намекваме, че популистите са прави. Те са просто шумни и нямат конкретни предложения за решаване на предизвикателствата на нашето време\", отбеляза той. \r\n\r\n Европа трябва да бъде единна в борбата срещу троловете и хакерските групи от Китай и Русия, които може да се опитат да повлияят на гласуването, добави Юнкер. \r\n\r\n (БТА) \r\n\r\n   \r\n \n\t\t\t\t\t\t", "date": "2018.12.30", "title": "Юнкер: ЕС не се опитва да задържи Великобритания"}
{"url": "http://www.bnews.bg/article/254339-barekov_v_male_chesto_v_maldivite_kradlivite_polititsi_v_tova_chislo_prezidenti_i_ministri_prekarvat_ostataka_ot_zhivota_si_po_zatvorite_tuk_dumi_kato_alkohol_narkotitsi_moralen_upadak_dori_ne_sashtestvuvat_v_rechnika_na_naselenieto", "text": "\n Евродепутатът Николай Бареков сподели в своят Фейсбук профил снимка от Мале, Малдиви, където е бил на тридневно работно посещение през средата на декември като гост на Избирателната комисия.  \r\n\r\n Ето какво пише той: \r\n\r\n \"В средата на декември имах тридневно работно посещение в столицата Мале като гост на Избирателната комисия, Търговската камара и новоизбраното правителство на малката атолна република в центъра на Индийския океан Малдиви. Като посланик на европейските консерватори по света се срещнах с правителството на новоизбрания президент и доскорошен лидер на опозицията господин Ибрахим Солих. Преди два месеца за президентските избори водих в Мале делегация с наблюдатели от консервативни партии от цял свят (от Великобритания до Бутан). Работна среща с най-важния министър на Републиката министъра на туризма Ali Waheed. Мистър Уахед отговаря за 30% от БВП на държавата, а цялото му министерство са намира само на един етаж в правителствения билдинг заедно с още 8 други министерства. На 24 години министър Уахед става най-младият депутат, избиран от народа в местния Меджлис (Парламент). Девет министерства се помещават в една сграда на 12 етажа, а всяко министерство има по 15- 20 чиновници. Има на какво да се научат нашата армия бюрократи от една от най-бързоразвиващите се държави и икономики в Азия. И може би най-консервативната държава в света, в която алкохол, наркотици, морален упадък дори не съществуват като думи в речника на населението. Тайната на малдивския успех, освен уникалната природа, разбира се - коректност, липса на административен терор, обслужване на инвеститорите на едно гише и строг контрол върху държавните харчове. И хората не критикуват само във фб, а от тях гласуват 90% на избори. Често в Малдивите крадливите политици в т.ч. президенти и министри прекарват остатъка от живота си по затворите.\" \r\n \n\t\t\t\t\t\t", "date": "2018.12.30", "title": "Бареков в Мале: Често в Малдивите крадливите политици в това число президенти и министри прекарват остатъка от живота си по затворите! Тук думи като алкохол, наркотици, морален упадък дори не съществуват в речника на населението!"}
{"url": "http://www.bnews.bg/article/254327-belgiya_ogranichava_izpolzvaneto_na_smartfoni_ot_voynitsi", "text": "\n Белгийската национална отбрана ще преразгледа правилата за използване на смартфони от войниците по време на операции поради опасения от опити за шпионаж, по-специално от страна на Русия, пишат белгийски медии, цитирани от Франс прес. \r\n\"Инвестираме в превантивна дейност и привличаме внимание към проблема от години насам, но това изглежда вече не е достатъчно\", заяви пред фламандската телевизия Ве Ер Те полковник Карл Илис, който отговаря за операциите в белгийския генщаб. \"Знаем, че Русия проявява интерес към този вид мобилни данни\" за геопозициониране, добави той. \r\n  \r\nВ момента се анализират всички военни операции на страната, уточнява белгийската агенция Белга. Съответно в балтийските страни, граничещи с Русия, \"в някои региони и при някои обстоятелства\" белгийските военни вече не бива да използват личните си мобилни телефони, щом напуснат базата, отбелязва Белга. \r\n\r\n В началото на януари близо 250 белгийски руски военни ще заминат за четири месеца в Естония, където ще служат в многонационалния батальон на НАТО. Според полковник Йилис, който дава за пример Германия и Холандия, Белгия не е единствената страна, която въвежда по-строги правила в тази област. През юли т. г. учени от Холандия предупредиха, че приложението \"Полар\" дава възможност за събиране на чувствителна информация, засягаща военнослужещи и разузнавачи от 69 страни. Тогава приложението дезактивира своите функции за геопозициониране. \r\n  \r\nПрез януари Пентагонът преразгледа своите правила за използване на друго приложение, предназначено за спортисти - \"Страва\", тъй като чрез програмата можеше да бъде проследявано движението на военни между базите на САЩ по света, припомня АФП. \r\n \n\t\t\t\t\t\t", "date": "2018.12.30", "title": "Белгия ограничава използването на смартфони от войници"}
{"url": "http://www.bnews.bg/article/254332-20_zaginali_vav_filipinite_sled_navodneniya_i_svlachishta", "text": "\n Най-малко 20 души станаха жертви на наводнения и свличания на земни маси на Филипините, предаде ДПА, цитирайки представители на полицията и службите за спешна помощ. \r\n  \r\nПовечето загинали станаха жертви на свличания на земни маси, включително семейство от трима души в провинция Албай, които спели, докато домът им бил затрупан. В недалечен град на същата провинция свличане на земни маси отне живота на още четирима души. \r\n  \r\nСпасителните екипи все още издирват няколко изчезнали в засегнатите райони. Близо 5000 души бяха принудени да напуснат домовете си в районите, изложени на най-проливни дъждове. \r\n\r\n Националната метеорологическа служба заяви, че тропическата депресия Усман е отслабнала до район с понижено температурно налягане, след като достигна сушата вчера. В източните и централните провинции обаче ще продължи да вали. Студен атмосферен фронт и мусонен вятър от североизток продължават да носят лошо време над столицата и други части на страната, което може да помрачи обикновено буйните празненства по посрещане на Новата година. \r\n \n\t\t\t\t\t\t", "date": "2018.12.30", "title": "20 загинали във Филипините след наводнения и свлачища"}
{"url": "http://www.bnews.bg/article/254328-letishteto_v_hanover_vazobnovi_rabota", "text": "\n Летището в германския град Хановер възобнови работа, след като временно спря полетите заради нахлул на перона автомобил, чийто шофьор беше задържан, предаде Ройтерс, като се позова на полицията. \r\n  \r\nПри полицейската проверка на автомобила не бяха открити опасни предмети и летището възобнови работа, съобщиха силите на реда в Туитър. \r\nВодачът на автомобила - европеец на двайсетина години, който остава в ареста - е бил дрогиран. Тестовете за кокаин и амфетамини се оказаха положителни, обясни полицията, цитирана от Франс прес. \r\n  \r\nВ. \"Хановерише алгемайне\" също съобщи, че младият мъж е бил под въздействието на наркотици. Според вестника той нахлул с колата си - сребристо беемве с полски регистрационен номер - през загражденията и се опитал да догони самолет на \"Иджиън еърлайнс\" от Атина, който тъкмо се приземил. Полицията го спряла, след като изминал няколкостотин метра, допълва вестникът. \r\n \n\t\t\t\t\t\t", "date": "2018.12.30", "title": "Летището в Хановер възобнови работа"}
{"url": "http://www.bnews.bg/article/254337-promeni_v_dvizhenieto_v_sofiya_zaradi_novogodishniya_kontsert", "text": "\n Временна организация на движението в София влезе в сила заради новогодишния концерт на 31 декември. \r\n\r\n Забраняват се престоят и паркирането на превозни средства на площад „Княз Александър I”. Ограничението ще важи до 18:00 часа на 1 януари. \r\n\r\n В новогодишната нощ в столицата ще работят метрото и част от наземния транспорт. Нощните автобусни линии обаче ще се движат по променени маршрути. \r\n\r\n Линия 1 в посока „Младост” ще се движи от бул. „Тодор Александров” по бул. „Княз Александър Дондуков” и по бул. „Цар Освободител”. \r\n\r\n За линия 2 в посока „Студентски град” се закрият спирките – „Площад Княз Александър I” ул. „Париж\" и ул. „6-ти септември\". \r\n\r\n Линия 3 след кръстовището с бул. „Васил Левски” ще се движи направо по маршрута до автостанция „Изток”. \r\n\r\n За нощна линия 4 в посока ж.к. „Дружба 2” ще се движи от бул. „Тодор Александров” по бул. „Княз Александър I”, „Дондуков” и бул. „Васил Левски\". \r\n \n\t\t\t\t\t\t", "date": "2018.12.30", "title": "Промени в движението в София заради новогодишния концерт"}
{"url": "http://www.bnews.bg/article/254331-izbori_v_bangladesh_na_fona_na_nasilie_i_obvineniya_za_represii", "text": "\n Двама души загинаха в Бангладеш при свързани с изборите сблъсъци, предаде Франс прес. \r\n  \r\nЕдин човек загина, след като полицията откри огън по симпатизанти на опозицията в южния град Башкали. Симпатизант на управляващата партия Народна лига беше пребит до смърт в окръг Рангамати, съобщава полицията. \r\nСблъсъкът между поддръжниците на Народна лига и Националистическата партия на Бангладеш се е случил часове преди началото на гласуването в района, съобщи говорител на полицията, цитиран от ДПА. Съперничещите си групи се нападнали взаимно с ножове, мачетета и тояги. Изглежда, че те са се опитвали да превземат изборната секция. Ситуацията беше овладяна след намеса на войници. \r\n\r\n В Бангладеш гласуват на парламентарни избори, на които според проучванията се очаква премиерката Шейх Хасина Вазед да получи четвърти мандат, информира Франс прес. Около 40 000 изборни секции започнаха работа в 8 часа местно време (2 ч. по Гринуич) при засилени мерки за сигурност. През седмиците на предизборна кампания имаше прояви на насилие и обвинения за репресии срещу опозиционни активисти. Тринадесет души бяха убити и хиляди ранени при сблъсъци между поддръжници на премиерката и активисти на националистическата партия (БНП), която бойкотира предишните избори през 2014 година. \r\n\r\n Високоскоростните интернет услуги бяха спрени до полунощ днес, съобщи вчера представител на регулаторната комисия по телекомуникации, цитиран от Ройтерс. Целта е да се предотвратят слухове и пропаганда относно изборите, обясни той. \r\n\r\n Лидерът на Националистическата партия на Бангладеш, бившата премиерка Халеда Зия, е в затвора от февруари по обвинения в корупция. 74-годишната Зия определя обвиненията като политически мотивирани. Освен това членове на опозицията обвиняват властите за нападения и заплахи, на които са били подложени, за да се попречи на предизборната им кампания. Управляващата Народна лига обаче отхвърля всички подобни обвинения и разчита на икономическите си постижения. \r\n \n\t\t\t\t\t\t", "date": "2018.12.30", "title": "Избори в Бангладеш на фона на насилие и обвинения за репресии"}
{"url": "http://www.bnews.bg/article/254330-kolumbiya_razsledva_zagovori_sreshtu_prezidenta", "text": "\n Колумбийските власти разследват възможни заговори за убийството на президента Иван Дуке, в които може да участват тежко въоръжени венецуелци, задържани наскоро в Колумбия, предаде Ройтерс, като цитира изявление на външния министър Карлос Трухильо. \r\n  \r\nВъншният министър заяви в публикувано снощи видеообръщение, че разузнавателни данни сочат съществуването на реални планове за нападение срещу десния президент, встъпил в длъжност през август. През последните дни са задържани трима венецуелци с тежки оръжия, добави Трухильо. \r\n  \r\nПо данни, получени от полицията и армията, на 21 декември двама венецуелци са били заловени на автобус в Северна Колумбия, носещи дълги оръжия с калибър 5,56 мм, каквито се използват в армията. Дни по-късно беше арестуван трети въоръжен венецуелец. \r\n  \r\nКолумбийските власти се опитват да установят наличието на евентуална връзка между предполагаемите планове за нападение срещу Дуке и наличието на тримата венецуелци в Колумбия. Сигурността на колумбийския президент, отправящ остри критики срещу венецуелския си колега Николас Мадуро, е подсилена с помощта на САЩ, Великобритания и Израел. \r\n  \r\nОт своя страна Мадуро обвини Колумбия, че оказва помощ на терористи, припомня Ройтерс. \r\n \n\t\t\t\t\t\t", "date": "2018.12.30", "title": "Колумбия разследва заговори срещу президента"}
{"url": "http://www.bnews.bg/article/254338-57_arestuvani_na_protesta_na_zhaltite_zhiletki_v_parizh", "text": "\n Седма поредна събота на протести на „жълтите жилетки” във Франция. Близо 800 души излязоха по улиците на Париж, за да изразят недоволството си от социалната и данъчната политика на президента Еманюел Макрон. Полицията използва сълзотворен газ, за да разпръсне демонстрантите. 57 души са арестувани. В късните часове на нощта  няколко автомобила бяха подпалени пред редакцията на вестник „Le Parisien”. \r\n \n\t\t\t\t\t\t", "date": "2018.12.30", "title": "57 арестувани на протеста на „жълтите жилетки” в Париж"}
{"url": "http://www.bnews.bg/article/254329-tramp_obvini_demokratite_za_smartta_na_detsa_migranti", "text": "\n Американският президент Доналд Тръмп хвърли върху демократите отговорността за смъртта на деца мигранти, задържани от американските гранични служби. Това стана, след като две задържани гватемалски деца починаха в САЩ, в разгара на политически спорове за финансирането на работата на правителството, която осми ден е частично спряна, предаде Франс прес. \r\n\"Всяка смърт на деца или други на границата са изцяло грешка на демократите и жалката им имиграционна политика, която кара хората да поемат на дълъг път, смятайки, че могат да влязат в страната ни незаконно. Не могат. Ако имахме Стена, дори не биха опитали!\", заяви Тръмп в Туитър, цитиран от ДПА. \r\nОсемгодишно момче и седемгодишно момиче починаха в център за задържане на граничната служба, след като влезли в САЩ от Мексико с бащите си. \r\n \n\t\t\t\t\t\t", "date": "2018.12.30", "title": "Тръмп обвини демократите за смъртта на деца мигранти"}
{"url": "http://www.bnews.bg/article/254326-chetirima_zaginaha_pri_katastrofa_na_chasten_helikopter_v_rusiya", "text": "\n Частен хеликоптер се разби тази сутрин край град Улан Уде - столица на руската република Бурятия в Сибир, предаде ТАСС, цитирайки източник от правоохранителните органи. По предварителни данни са загинали всичките 4-ма души, намиращи се на борда. Няма пострадали на земята. \r\nЧастният хеликоптер \"Робинсън\" е паднал в предградието Верхня Березовка на Улан Уде малко след излитане. Пътуващите отивали на риболов. Според същия източник машината е принадлежала на местен бизнесмен - собственик на търговско-развлекателния център \"Пийпълз парк\". Самият той е бил на борда. Самоличността на останалите загинали в момента се уточнява. \r\n  \r\nПрипадането хеликоптерът е избухнал в пламъци и дошла противопожарна техника да гаси огъня. На мястото на произшествието работи следствена група. Заведено е наказателно дело за нарушаване на безопасността на движението и експлоатацията на въздушния транспорт, довели до смърт на две и повече лица. \r\n \n\t\t\t\t\t\t", "date": "2018.12.30", "title": "Четирима загинаха при катастрофа на частен хеликоптер в Русия"}
{"url": "http://www.bnews.bg/article/254322-kola_se_vryaza_v_letishteto_v_hanover_s_opit_da_stigne_do_pistata", "text": "\n Летище Хановер спря пристигането и заминаването на полети, след като неизвестно лице в автомобил с полски номера се опита да стигне до пистата. Това съобщи федералната полиция на Германия. \r\n  \r\nМъжът, който е управлявал автомобила, е задържан. Инцидентът се е случил на един от пунктовете. Колата е разбила вратата и влязла в летището. Шофьорът се опитал да стигне до приземяващ се самолет. Полицията обаче успяла да спре колата и да задържи мъжа, предаде ТАСС. \r\n\r\n Терминалите на летището, с изключение на терминал А, са отворени за пътници и посрещачи. Колко ще продължи забраната за пристигане и заминаване на полети, не е известно, посочва БГНЕС. \r\n  \r\nПолицията все още не може да каже дали е целенасочена атака или инцидент. Мотивите за действията на мъжа се разследват. Полицията не изключва версията за психично болен човек. В момента експерти, специалисти по експлозивите, проверяват колата. \r\n  \r\nМеждународно летище Хановер е важен авиопункт в Германия. Миналата година въздушното пристанище е обслужило около 5,87 милиона пътници. \r\n\r\n   \r\n \n\t\t\t\t\t\t", "date": "2018.12.30", "title": "Кола се вряза в летището в Хановер с опит да стигне до пистата"}
{"url": "http://www.bnews.bg/article/254325-livarpul_razperdushini_arsenal_i_drapna_s_9_tochki_na_varha", "text": "\n \"Ливърпул\" разгроми \"Арсенал\" с 5:1 снощи в дербито на кръга във Висшата лига и вече има 9 точки аванс на върха в класирането. Всички попадения за домакините бяха дело на атомното трио на Юрген Клоп. С хеттрик се отличи Роберто Фирмино, а по един гол добавиха Мохамед Салах и Садио Мане.  \r\n\r\n Началото на двубоя по никакъв начин не загатна за крайния разгромен резултат, тъй като \"артилеристите\" първи стигнаха до гол в 11-ата минута. Мейтлънд-Найлс получи чудесен пас от Алекс Иуоби за 0:1. \"Червените\" реагираха като опарени и в следващите пет минути направиха обрат с два гола на Фирмино. \r\n\r\n И при двете попадения защитниците на гостите сгрешиха фрапантно. \r\n\r\n Мърсисайдци не забавиха темпото и в 32-ата минута Садио Мане се възползва от брилянтен пас на Салах и не сгреши на опразнената врата - 3:1. \r\n\r\n В добавеното време на първата част \"Ливърпул\" получи дузпа за нарушение срещу Салах. Египтянинът сам застана зад топката и направи резултата 4:1. \r\n\r\n В 65-ата минута главният съдия отсъди втори 11-метров наказателен удар за домакините заради нарушение срещу Деян Ловрен. Фирмино бе точен от бялата точка, оформяйки своя хеттрик - 5:1. \r\n\r\n Така \"Ливърпул\" остава без загуба от началото на сезона и е лидер с 54 точки. \"Арсенал\" е пети с 38 точки, като изостава на две от четвъртия \"Челси\", който обаче е с мач по-малко. \r\n\r\n   \r\n \n\t\t\t\t\t\t", "date": "2018.12.30", "title": "\"Ливърпул\" разпердушини \"Арсенал\" и дръпна с 9 точки на върха"}
{"url": "http://www.bnews.bg/article/254324-strelba_v_sofiya_edin_chovek_e_ranen", "text": "\n Сигнал за стрелба в София е подаден в 21 ч. тази вечер, съобщиха от МВР. \r\n\r\n Инцидентът е станал в квартал „Лозенец”. След възникнал спор на улицата 33-годишен е прострелял в крака 24-годишен мъж. \r\n\r\n Пострадалият е транспортиран в „Пирогов” за оказване на медицинска помощ. Извършителят е задържан с полицейска мярка за 24 часа. \r\n\r\n Работата по установяване на причините и обстоятелствата около инцидента продължават. \r\n\r\n   \r\n \n\t\t\t\t\t\t", "date": "2018.12.30", "title": "Стрелба в София, един човек е ранен"}
{"url": "http://www.bnews.bg/article/254321-sotsiologat_vasil_tonchev_i_zhurnalistat_vasil_petev_pred_barekov_i_bayraktarov_karakachanov_e_svarshil_kato_politik_i_nyama_myasto_v_balgarskata_politika_izdankite_na_patreotite_sa_golemiyat_skandal_na_izminalata_godina", "text": "\n В предаването \"Бареков и Байрактарв без цензура\",  което се излъчва всяка събота от 10:30 часа на живо по телевизия \"Евроком\", гости бяха журналистът Васил Петев и социологът Васил Тончев, които коментираха крахът на Патриотите и скандалите през изминалата година.  \r\n\r\n Преобладаващата част в Парламента е неука и некомпетентна, заяви журналистът. Според него обаче всичко това не е случайно. Има център, който подрежда тези хора. Това е замисъл, категоричен бе Петев. Според гостът, корупцията е скандалът на целия преход, не само на изминалата година и това е следващият значим проблем.  \r\n\r\n Петев заяви,че е публична тайна, че Каракачанов е замесен в аферата КТБ, но Прокуратурата му държи \"чадър\". Каракачанов е свършил като политик и няма място в българската политика, категоричен бе журналистът. Гостът и водещите припомниха, че според последния доклад, армията ни е срината.  \r\n\r\n Следващият и един от най- големите скандали според гостът в студиото е тъжният провал на Патриотите с всичките им издънки, безумни изказвания, със скандалите с майките на деца с увреждания, с доносите, които Ангел Джамбазки пише в ЕП. Това според Петев е големият проблем на нашата държава. \r\n\r\n Журналистът заключи с това, че средства трябва да се влагат в образование и здравеопазване, а не в отбрана и самолети,от които реално няма полза.  \r\n\r\n Социологът Тончев заяви, че не вижда възможност Валери Симеонов и Волен Сидеров да останат заедно. Според него между двамата има очевидна неприязън. \r\n\r\n Запитан какво представлява твърдият избирател на ГЕРБ, социологът изтъкна, че за три мандата, администрацията е непроменена и тя се начислява на около 400 000 души, които са сигурен електорат на ГЕРБ. Гостът прибави и местната администрация и сподели, че това създава сериозно ядро.  \r\n\r\n \"Стилът ни на управление на е да решаваме моментния катарзис,, вървим по инерция и нямаме дългосрочен проект, който да следваме.\", категоричен бе той  \r\n\r\n Във връзка с раздутата администрация,  Тончев заяви, че няма как да се осъществи намаляване на същата, поради простата причина, че както спомена по- рано, администрацията е основният електорат на ГЕРБ. Според него, именно администрацията отблъсква чуждите инвеститори от България. \r\n\r\n Запитан какво очаква през 2018 година и има ли живот в това Правителство, гостът заяви, че живот му става все по- къс, защото не се създава алтернатива. България ще премине през поредица от избори, докато се избистри реформаторско мнозинство и това мнозинство трябва да стане на базата на някаква идеология и на някакво лидерство, заключи социологът.  \r\n\r\n   \r\n\r\n   \r\n \n\t\t\t\t\t\t", "date": "2018.12.30", "title": "Социологът Васил Тончев и журналистът Васил Петев пред Бареков и Байрактаров: Каракачанов е свършил като политик и няма място в българската политика! Издънките на ПатрЕотите са големият скандал на изминалата година! "}
{"url": "http://www.bnews.bg/article/254323-grupa_mazhe_prebiha_semeystvo_v_svilengrad_na_badni_vecher", "text": "\n Кошмарни празници изкара семейство от Свиленград. Група агресивни мъже нахлули в дома им на Бъдни вечер и пребили общо петима души. \r\n  \r\nНа празника семейството се готвело да седне на трапезата, когато чули, че навън нещо става. Мъжете нахлули в дома на Стоеви около 18:30 часа, разбивайки вратата. Първата жертва на групата от ромската махала била баба Райна, която е трудно подвижна. „Влязоха вътре. Аз ги попитах какво правят, а те ме удариха”, разказа Райна Капитанова. \r\nПо-късно станало ясно, че групата търси млад мъж, който работи като охранител в дискотека и два дни по-рано ги е изгонил от там заради пререкания в заведението. След като не го открили на първия етаж, тръгнали към втория. \r\n  \r\n„Бяха десетина човека, може би и повече, с взлом изкъртиха вратата и влязоха. С влизането ме повалиха на земята и започнаха да ме ритат, удрят с тояги и юмруци”, разказва Красимир Стоев. \r\n  \r\nСлед мелето в коридора част от групата се качила на втория етаж. По пътя ударили и бащата на Красимир. „Срещу него бяха застанали двама мъже, които го разпитваха къде е момчето, което търсят”, разказва Веселина Стоева, която е била в стаята с 9-годишния си син. \r\n\r\n След като не открили охранителя, нападателите тръгнали навън. На излизане ударили и Веселина. Отвън видели съсед с телефон в ръка и нападнали и него. \r\n  \r\nСлед пристигането на полицията трима от нападателите са арестувани за 24 часа. Те се държали агресивно и към униформените. А охранителят, заради когото е станало нападението, и днес не беше в дома си. \r\n  \r\nЗадържаните вече са освободени, предстои прокуратурата да им повдигне обвинения. \r\n\r\n   \r\n \n\t\t\t\t\t\t", "date": "2018.12.30", "title": "Група мъже пребиха семейство в Свиленград на Бъдни вечер"}
