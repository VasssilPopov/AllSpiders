{"url": "http://www.bnews.bg/article/261182-uslovna_prisada_za_dzhebchiykata_opitala_se_da_ograbi_kitayski_turisti", "text": "\n Три месеца условна присъда получи джебчийката, чийто опит да обере китайски туристи завърши с „туширане”. Това съобщи кореспондентът на bTV в региона. \r\n\r\n Събка от Самоводене е признала за опита си протовозаконно да присвои чуждите вещи - 200 евро, 6620 хонконгски долара и мобилен телефон на обща стойност 2188.64 лв. \r\n\r\n Присъдата е постановена след споразумение с Районната прокуратура във Велико Търново. \r\n\r\n Историята придоби голяма популярност в социалните мрежи заради това, че китайците арестуваха собственоръчно крадлата и я държаха, докато пристигне полиция. \r\n \n\t\t\t\t\t\t", "date": "2019.05.28", "title": "Условна присъда за джебчийката, опитала се да ограби китайски туристи"}
{"url": "http://www.bnews.bg/article/261183-leydi_gaga_lasna_sas_skasan_chorapogashtnik_na_intimno_myasto", "text": "\n Големите и най-елитни филмови и музикални церемонии и награди вече отминаха и певицата Лейди Гага се върна към обичайния си стайлинг. От jenata.blitz.bg вече ви показвахме няколко големи модни провала на фестивала в Кан, на който известни красавици лъснаха в зашеметяващо дълги цепки, които не покриваха почти нищо. \r\n\r\n Посочихме ви и каква рокля всяка жена трябва да има в гардероба си през лятото на 2019-а година. Няма как да не отбележим, че блондинката направи фурор през изминалата година не само с тоалетите си, но и с участието си във филма „Роди се звезда“ на Брадли Купър. \r\n\r\n Гласоватата Стефани, както е истинското име на изпълнителката на „Алехандро“, блесна на церемониите с интересни, красиви, стилни, а на моменти и крайно ексцентрични рокли и визии. Сега обаче Гага буквално слиса всички, като се показа с изпокъсан чорапогащник на свое интимно място.  \r\n  \r\n \n\t\t\t\t\t\t", "date": "2019.05.28", "title": "Лейди Гага лъсна със скъсан чорапогащник на интимно място! "}
{"url": "http://www.bnews.bg/article/261189-osadiha_na_10_godini_zatvor_70_godishen_mazh_ubil_saprugata_s_chuk", "text": "\n Съдът в Бургас осъди на 10 години „лишаване от свобода“ на 70-годишния Манол М., подсъдим за убийство на съпругата си. Той е обвинен за това, че на 19 октомври 2018 г.  умишлено е умъртвил съпругата си, чрез нанасяне на множество удари с чук в областта на главата, съобщават от окръжната прокуратура в Бургас. Те са довели до тежка черепно-мозъчна травма, вследствие на което жената е починала. Според мотивите на съда, убийството е извършено по особено жесток начин. \r\n\r\n На 19.10.2018 г. екип на Спешна помощ получават сигнал, че мъж е убил жена си в бургаския квартал „Сарафово“. Манол М. изчакал медицинския екип на тротоара, видимо спокоен. Той казал на шофьора на линейката да изключи сирената и лампата, защото я бил убил, да не се притесняват - вече била мъртва, защото я убил с чук, като нанесъл 10 удара. Медиците го попитали дали говори сериозно, а мъжът отговорил, че е сериозен, че е убил жена си с 10 удара с чук и че още дишала, като я задушил с възглавница. Медиците забелязали, че по горната дреха на мъжа имало капки от кръв. Те попитали мъжа, какво е станало и дали е имало скандал, а той отвърнал,че не са се карали, издебнал я да излезе от банята, да седне да си суши косата със сешоара, за да имало шум и я ударил 10 пъти с чук в главата. Мъжът попитал защо идва линейка, а не полиция - която е трябвало да го закопчае. Предложил да им покаже къде е станало всичко. Повел целия медицински екип през двора на имота към къщата. От входната врата са влезли в антре, след това продължили по коридор и влезли в спалня на първи партерен етаж. В стаята откриват труп на жена с окървавена и размазана дясна половина на лицето, без признаци на живот. Медиците отново попитали мъжа, защо е убил жената и той отговорил, че го е дразнела и най-накрая я издебнал, защото благодарение на нея е лежал в психиатрично здравно заведение и това влошило отношенията с дъщеря им. Лекарският екип е констатирал смъртта на жената с кардиограма, а мъжът е предоставил личната карта на починалата. В това време е пристигнала и полицията. \r\n\r\n Съдебното заседание е преминало по реда на съкратеното производство. Постановеното наказание трябва да бъде изтърпяно при първоначален „строг“ режим в затвор. \r\n\r\n Присъдата на Окръжен съд – Бургас подлежи на обжалване пред Апелативния съд в града. \r\n \n\t\t\t\t\t\t", "date": "2019.05.28", "title": "Осъдиха на 10 години затвор 70-годишен мъж, убил съпругата с чук"}
{"url": "http://www.bnews.bg/article/261191-rusiya_privika_poslanika_na_ispaniya", "text": "\n Посланикът на Испания в Москва Фернандо Валдерама Пареха е привикан в Министерството на външните работи на Русия във връзка с антируски изказвания на изпълняващия длъжността външен министър Жозеп Борел, съобщава ТАСС, позовавайки се на руското дипломатическо ведомство. \r\n\r\n На 28 май посланикът на Испания беше привикан в Министерството на външните работи на Русия. По време на разговорите беше изразено недоумение и съжаление във връзка с недружелюбни изказвания на изпълняващия длъжността външен министър за работите на ЕС и сътрудничеството с Испания по отношение на Русия, които той направи в интервю за изданието El Periodico, уточнява министерството. \r\n\r\n Ведомството допълва, че на посланика е заявено, че противоречивите изказвания на политика вредят на отношенията между Русия и Испания, които са приятелски и партньорски. \r\n\r\n На 24 май пред El Periodico Борел нарекъл Русия \"стар враг\", който представлява заплаха за Европа. \r\n \n\t\t\t\t\t\t", "date": "2019.05.28", "title": "Русия привика посланика на Испания"}
{"url": "http://www.bnews.bg/article/261188-gradushka_padna_vav_vidinsko", "text": "\n Градушка падна във Видинско. Зърната са били с размер 6 мм.  \r\n\r\n Ледените късове са валяли в продължение на 20 минути във Видин и в град Дунавци. \r\n \n\t\t\t\t\t\t", "date": "2019.05.28", "title": "Градушка падна във Видинско "}
{"url": "http://www.bnews.bg/article/261190-iran_privetstva_predlozhenieto_na_yaponiya_za_posrednichestvo_sas_sasht", "text": "\n Иран приветства предложението на Япония да действа като посредник със Съединените щати, като говорителят на външното министерство Абас Мусави нарече \"повратна точка\", планираното посещение в Техеран от японския премиер Шиндзо Абе, съобщава \"Аарец\", цитирайки ДПА и АП. \r\n\r\n Абе ще се срещне с иранския президент Хасан Рохани в Техеран през юни, въпреки че точната дата все още не е определена, обяснява Мусави, цитиран от държавната информационна агенция ИРНА. \r\n\r\n Японският премиер има добри отношения както с Иран, така и с президента на САЩ Доналд Тръмп, чиято администрация увеличи дипломатическия натиск и отново въведе санкции срещу Техеран. Тръмп напусна Япония след четиридневно държавно посещение. \r\n\r\n В понеделник Абе заяви, че Япония \"иска да направи всичко възможно, за да разреши конфликта между Иран и САЩ\". \r\n\r\n \"Искаме да дадем още една възможност за дипломацията\", обяснява Мусави и допълва, че основната за преговорите е зачитането на международните споразумения, които според него САЩ не са показали това с едностранното си оттегляне от иранското ядрено споразумение, сключено през 2015 г.  \r\n\r\n \"Затова не са планирани никакви преговори към момента\", коментира Мусави относно САЩ. \r\n\r\n Мусави заяви, че Иран иска САЩ отново да се ангажират със споразумението и да премахнат санкциите си срещу Иран. \r\n\r\n Той също така призова Европа да приложи споразумението до началото на юли, като особено внимание се отделя на отмяната на всички икономически санкции. \r\n\r\n \"Ако санкциите не бъдат премахнати, Иран ще отмени договорения лимит за обогатяване на уран\", добави той. \r\n\r\n Тръмп заяви в понеделник, че е готов да говори с Техеран. \"Премиерът и Япония имат много добри отношения с Иран,\" каза Тръмп. \r\n\r\n Вярвам, че Иран би искал да говори. Ако искат да говорят, ние също ще говорим, коментира той. \r\n\r\n Външният министър на Иран обаче е резервиран към предложението: \"Действия, а не думи ще покажат дали това е целта на Тръмп или не.\" \r\n\r\n В Туитър, Зариф обвини икономическия натиск на Тръмп върху Иран за регионалното напрежение. \r\n \n\t\t\t\t\t\t", "date": "2019.05.28", "title": "Иран приветства предложението на Япония за посредничество със САЩ"}
{"url": "http://www.bnews.bg/article/261187-aleks_raeva_pokaza_za_sefte_naedryalo_koremche", "text": "\n Алекс Раева сияе от щастие, а поредното категорично потвърждение за хубавите мигове, които изживява в ежедневието си, е актуална нейна снимка, от която личи, че вече е в доста напреднала бременност, пише \"Монитор\", цитиран от show.blitz.bg. \r\n\r\n Певицата споделя за първи път свой фотос, а на кадъра е облечена в спортен панталон и късо бюстие - вероятно за да постави акцент именно на добре оформеното си наедряло коремче. \r\n  \r\n \n\t\t\t\t\t\t", "date": "2019.05.28", "title": "Алекс Раева показа за сефте наедряло коремче"}
{"url": "http://www.bnews.bg/article/261181-begletsat_ot_kostenets_otkriha_sledi_ot_stoyan_zaykov", "text": "\n Нови разкрития за беглеца от Костенец, заподозрян за две убийства. Полицията откри следи от Стоян Зайков в две от селата в района. \r\nТой е разбил няколко къщи, в които е влизал да краде храна, да се къпе и да гледа телевизия. \r\n\r\n МВР издирва Зайков вече 19 дни. Докато полицията е по петите му, беглецът е разбил две вили в село Свети Спас край Долна Баня. \r\n\r\n Опустошил е хладилниците и даже си е взел душ. Полицията за пореден път го изпуснала на косъм, защото като влезли да го задържат след сигнал, банята била още мокра. \r\n\r\n Зайков отключил вилата на бивш полицай, опустошил хладилника и даже гледал новините, разказва бившият шеф на отдел в Националното следствие Чавдар Герасмов, който живее в района. \r\n\r\n „В една вила е проникнато с взлом. Разбити са дървени щори и метални решетки. Проникнато е вътре. Злосторникът не е взел нищо ценно. Имало е скъпи инструменти. Нахранил се е. Гледал е телевизия”, каза Чавдар Герасимов, собственик на вила в района. \r\n\r\n Зaсега от МВР не потвърдиха, че обрите са дело на беглеца. Следи от него са открити и в село Костенец, където разбил една от къщите и откраднал буркани с месо. \r\n\r\n „Има отлив на туристи и в селото, и в Костенец. Все пак ние сме в планината, повечето хора идват заради разходките и не могат да си ползват пълноценно почивка”, посочи Любка Кацарова, кмет на с. Костенец  \r\nМестните не ходят по вилите си в района, тъй като се страхуват да не засекат беглеца. \r\n \n\t\t\t\t\t\t", "date": "2019.05.28", "title": "Беглецът от Костенец: Откриха следи от Стоян Зайков"}
{"url": "http://www.bnews.bg/article/261172-osadiha_na_10_godini_zatvor_burgazliyata_ubil_zhena_si_s_chuk", "text": "\n Окръжен съд - Бургас осъди на 10 години затвор бургазлията Манол М. убил жена си с чук. \r\n\r\n Първоначално съдът наложи наказание от 15 години затвор, което след това беше намалено на 10 години, при първоначален \"строг\" режим на изтърпяване на наказанието. \r\n\r\n Съдът осъди подсъдимия да заплати на пострадалото лице Т. К. - син на починалата, обезщетение от 100 хил. лв. \r\n\r\n Манол М. е признат за виновен в това, че на 19 октомври 2018 г. умишлено е убил Я. М., чрез множество удари с чук в главата. Това довело до тежка черепно - мозъчна травма в следствие на което настъпила смъртта на жената. \r\n\r\n Подсъдимият е признал изцяло фактите и не е пожелал да се събират нови доказателства. Синът на починалата е предявил граждански иск в размер на 200 хил. лв. \r\n\r\n Припомняме, че на 19 октомври 2018 г. 71-годишна жена беше убита в в бургаския квартал \"Сарафово\". \r\n\r\n На 22 октомври миналата година мъжът беше оставен за постоянно в арестазаради опасност да се укрие. \r\n\r\n Вчера стана ясно, че бургазлият се изправя пред съда.  \r\n \n\t\t\t\t\t\t", "date": "2019.05.28", "title": "Осъдиха на 10 години затвор бургазлията, убил жена си с чук"}
{"url": "http://www.bnews.bg/article/261176-razsledvat_ubiystvo_na_8_mesechno_bebe_i_opit_za_ubiystvo_na_7_godishno_momche", "text": "\n Окръжната прокуратура в Силистра ще ръководи досъдебно производство за убийство на 8-месечно бебе и опит за убийство на 7-годишно момче. На 25 май тази година около 20,15 ч. е получен сигнал за паднали във водите на река Дунав в района на стоянката за лодки зад ресторант „Дунав“ жена и дете, съобщават от прокуратурата. \r\n\r\n Случаен минувач, който разхождал кучето си в Дунавския парк на Силистра, е помогнал да бъде спасено от удавяне 7-годишното момче, син на 31-годишната Айшегюл М. Мъжът забелязал момчето във водата, след като чул виковете на деца. 7-годишното момче се държало на подводен храст и 56-годишният свидетел Валентин М. е скочил във водата и го е извадил на брега. \r\n\r\n До момента телата на 31-годишната майка и осеммесечното й момиченце не са открити. Спасеното дете е било настанено в болницата веднага след инцидента. Няма опасност за живота му. Уведомени са граничните власти на Румъния, тъй като теченията на реката може да отнесат издирваните тела на румънския бряг. \r\n\r\n Семейството живеело в Германия, но наскоро се завърнали в силистренското село Правда, откъдето са, за да изкарат акт за раждане на роденото в чужбина момиченце. По данни на съпруга на 31-годишната жена в деня на инцидента тя му е писала няколко съобщения със странен текст. \r\n\r\n Разследващите са иззели запис от камера в района на произшествието, на който се виждат майката и двете й деца. Веднага след като 7-годишният й син е бутнат в река Дунав, Айшегюл е скочила с бебето си. \r\n \n\t\t\t\t\t\t", "date": "2019.05.28", "title": "Разследват убийство на 8-месечно бебе и опит за убийство на 7-годишно момче"}
{"url": "http://www.bnews.bg/article/261177-nsts_othvarli_promenite_v_naredbata_za_meditsinskata_ekspertiza", "text": "\n Националният съвет за тристранно сътрудничество (НСТС) не прие предложените промени в Наредбата за медицинската експертиза, предаде репортер на БГНЕС. \r\n\r\n Заседанието на НСТС, което се провежда днес в Министерски съвет, е свикано във връзка с постъпило искане от Министерство на здравеопазването за разглеждане и даване на становище относно предложените от МС промени в наредбата. \r\n\r\n Очаквайте подробности! \r\n \n\t\t\t\t\t\t", "date": "2019.05.28", "title": "НСТС отхвърли промените в Наредбата за медицинската експертиза"}
{"url": "http://www.bnews.bg/article/261184-svilenski_napuska_predsedatelskoto_myasto_v_predizborniya_shtab", "text": "\n Освен лидера на социалистите Корнелия Нинова, и шефът на предизборния щаб на БСП за евровота Георги Свиленски подаде оставка пред Националния съвет. \r\n\r\n Пленумът на партията продължава. \r\n\r\n Очаквайте подробности! \r\n \n\t\t\t\t\t\t", "date": "2019.05.28", "title": "Свиленски напуска председателското място в предизборния щаб"}
{"url": "http://www.bnews.bg/article/261179-bulgartranzgaz_smenya_stroitelya_na_turski_potok", "text": "\n „Булгартрансгаз“ взе решение да декласира консорциума „Аркад“, който трябва да строи „Турски поток” на територията на България, предаде БГНЕС. \r\n\r\n Причината за това решение е, че консорциумът не е предоставил до 27 май всички необходими документи. От 30 необходими документа са предоставени едва 4. \r\n\r\n Саудитският консорциум беше предпочетен с офертата си от 1,1 млрд. евро – с 500 млн. по-малко от другия участник – обединението „Газово развитие и разширение в България”, който, според публикация на „Капитал”, е свързан с Русия. Това става през люксембургска компания, в чието ръководство е бил бивш началник от руското предприятие, което се очаква да достави тръбите за „Турски поток”. \r\n\r\n Специализираният сайт economic.bg цитира директора на „Булгартранзгаз” Владимир Малинов, според когото именно това обединение е предложило 31,5% отстъпка от първоначалната си цена – без промяна на техническите условия на предложението. \r\n\r\n Очаква се новият договор за строителство да бъде сключен през юни. В същото време от „Булгартнасгаз“ не очакват забавяне на проекта. \r\n \n\t\t\t\t\t\t", "date": "2019.05.28", "title": "„Булгартранзгаз” сменя строителя на „Турски поток”"}
{"url": "http://www.bnews.bg/article/261178-skok_na_tsenata_na_toka_sredno_za_stranata_s_3_48_ot_1_yuli", "text": "\n Цената на тока ще се повиши средно за страната с 3,48 процента от 1 юли, изчислиха от Комисията за енергийно и водно регулиране. Новата цена ще важи за битовите потребители и за бизнеса на регулирания пазар. \r\n\r\n Експертите на регулатора са направили това изчисление, след като са разгледали постъпилите заявления на трите електроразпределителни дружества - ЧЕЗ, ЕВН, Енерго-Про, уточниха от КЕВР. \r\n\r\n Поскъпването на тока ще е най-осезаемо в Югоизточна България, където се предвижда увеличение от 3,59 процента. Клиентите на ЧЕЗ ще плащат с 3,46 на сто повече, а за тези на Енерго-Про - с 3,38 процента, посочиха от КЕВР. \r\n\r\n Окончателните цени предстои да бъдат одобрени от енергийния регулатор в края на юни. \r\n \n\t\t\t\t\t\t", "date": "2019.05.28", "title": "Скок на цената на тока средно за страната с 3,48% от 1 юли"}
{"url": "http://www.bnews.bg/article/261164-mazh_pochina_v_samolet_sled_kato_pogalna_246_paketa_kokain", "text": "\n Японец, погълнал 246 пакета кокаин в стомаха и червата, почина в средата на полет от Богота до Токио, съобщиха властите в северната част на Мексико, където самолетът е направил аварийно кацане. \r\n\r\n 42-годишният мъж, идентифициран само като Удо \"Н\", се прехвърля на самолет след пътуване от колумбийската столица до Мексико Сити и хваща свързващ полет до Япония, заяви прокуратурата в град Сонора, цитирана от БГНЕС. \r\n\r\n \"Стюардесите забелязали човек, страдащ от гърчове, и поискали разрешение за аварийно кацане в Хермосило, Сонора\", се казва в изявление на властите. \r\n\r\n \"Когато самолетът се приземява, парамедиците, които са се качили на борда, са обявили Удо \"Н\" за починал\", съобщава АФП. \r\n\r\n Аутопсията е установила, че мъжът е погълнал 246 пакета кокаин, всеки от които е с размери от по 2,5 сантиметра. \r\n\r\n Причината за смъртта е подуване на мозъка, причинено от свръхдоза наркотици, се казва в изявлението, на местните власти в Мексико. \r\n\r\n Самолетът на „Aeromexico“, осъществяващ полет от Мексико Сити до Токио, който е превозил 198 други пътници е възобновил полета си след като тялото на починалия японец е било свалено от самолета. \r\n\r\n Транспортирането на наркотици от \"мулета\" е популярна практика на латиноамериканските наркокартели. \r\n \n\t\t\t\t\t\t", "date": "2019.05.28", "title": "Мъж почина в самолет, след като погълна 246 пакета кокаин"}
{"url": "http://www.bnews.bg/article/261165-noviyat_ukrainski_prezident_poseti_voenni_podrazdeleniya_v_luganska_oblast", "text": "\n Украинският президент Владимир Зеленски посети за първи след избирането си военни подразделения в източната Луганска област. Той се срещна и разговаря с украински войници едва на няколкостотин метра от позициите на проруските сепаратисти. \r\n\r\n В първата си реч като държавен глава, Зеленски заяви, че първата му задача е да постигне прекратяване на огъня в Донбас. Той подчерта още, че диалог може да има само след връщането на украинската територия и военните пленници. \r\n\r\n Донецката и Луганската народни републики се самопровъзгласиха за такива през 2014 г. след свалянето от власт на президента Виктор Янукович. \r\n \n\t\t\t\t\t\t", "date": "2019.05.28", "title": "Новият украински президент посети военни подразделения в Луганска област"}
{"url": "http://www.bnews.bg/article/261174-zaloviha_turski_kanaldzhiya_s_shestima_migranti_na_am_trakiya", "text": "\n Заловиха турски каналджия с шестима мигранти на АМ \"Тракия\". \r\n\r\n Около 12.30 часа вчера полицейските служители спрели за проверка лек автомобил \"Пежо Бипер\", управляван от турски гражданин. \r\n\r\n В колата униформените установили шестима чужденци, като трима от тях били непълнолетни. Нито един от тях нямал документ за самоличност. \r\n\r\n Трима от групата се представили за афганистанци, двама - за иракчани, а един за иранец. \r\n\r\n На местопроизшествието е извършен оглед. Автомобилът е иззет, а шофьорът е задържан за 24 часа. Мигрантите са настанени в специализирани домове. \r\n\r\n По случая е образувано досъдебно производство. \r\n \n\t\t\t\t\t\t", "date": "2019.05.28", "title": "Заловиха турски каналджия с шестима мигранти на АМ \"Тракия\""}
{"url": "http://www.bnews.bg/article/261160-raste_broyat_na_bolnite_ot_morbili_v_stranata", "text": "\n Продължават да се увеличават случаите на заразени с морбили у нас. В момента има 759 заразени, разкри националният здравен инспектор д-р Ангел Кунчев. В сравнение с миналата година увеличението е повече от 40 пъти. В София са две трети от заразените. \r\n\r\n Голям е броят им и в областта на Благоевград, от където тръгна заразата. Първите случаи бяха в детското отделение на болницата в Разлог. \r\n\r\n Вече има болни от морбили в Пазарджик, Бургас, Перник и Пловдив. В момента най-много заразени има в София област. Случаи са регистрирани в Самоков и Ихтиман, но и в столицата и Кюстендил. \r\n\r\n Около 90% от случаите са сред ромското население, затова натам са насочени усилията за по-голям имунизационен обхват. Личните лекари и родителите на децата, които не са ваксинирани, се глобяват. Установява се, че доста често вината за липса на ваксинация при децата е на родителите. \"Това е най-заразното инфекциозно заболяване\", припомни Кунчев. \r\n\r\n Макар в повечето случаи да протича леко, все пак то отслабва имунната ни система и има един смъртен случай при 1000 заболели, сочи статистиката. \r\n \n\t\t\t\t\t\t", "date": "2019.05.28", "title": "Расте броят на болните от морбили в страната"}
{"url": "http://www.bnews.bg/article/261161-preferentsii_osiguryavat_myasto_v_ep_na_geroya_v_skandalnoto_video_ot_ibisa", "text": "\n Главният персонаж в скандалното видео от Ибиса Хайнц-Кристиан Щрахе (вляво на снимката), който напусна всички партийни и държавни постове и хвърли Австрия в правителствена криза, може да седне в депутатско кресло в новия Европейски парламент. Щрахе е получил достатъчно преференциални гласове, за да се класира за депутатски пост, съобщи агенция АПА, цитирана от БТА. \r\n\r\n През лятото на 2017 г. Щрахе беше тайно заснет по време на среща, на която той по-специално предлага да даде важни обществени пазари на руски олигарх в замяна на инвестиции в най-влиятелния вестник в страната, \"Кронен цайтунг\". Скандалът обаче гръмна дни преди евроизборите. \r\n\r\n Поставен на неизбираемото 42-о място в листата на своята Австрийска партия на свободата (АПС), само седмица след аферата от Ибиса, той може да мине напред благодарение на поддръжката на твърдите си почитатели. \r\n\r\n Ако над пет процента от подкрепилите АПС са гласували преференциално за Щрахе, той ще заеме един от трите мандата на партията в Европейския парламент. Според данни на АПА бившият крайнодесен вицепремиер вече е събрал 40 000 гласа - много над необходимите 33 000. \r\n\r\n Не е ясно дали Щрахе ще приеме мандата, говорителят по печата на новия лидер на АПС Норберт Хофер не е пожелал да направи изявления пред вестник \"Курир\", като се е ограничил да каже, че \"както при всички избори, мандатът е личен.\" \r\n\r\n На своята страница във Фейсбук Щрахе е написал, че ще приеме мандата, но малко по-късно е изтрил своя пост. \r\n\r\n   \r\n \n\t\t\t\t\t\t", "date": "2019.05.28", "title": "Преференции осигуряват място в ЕП на героя в скандалното видео от Ибиса"}
{"url": "http://www.bnews.bg/article/261162-pak_izpushiha_spirachkite_na_tramvay", "text": "\n Спирачките на трамвай, който се движи по линия 10, са прегрели и са изпушили. Инцидентът е станал в района на бул.\"Константин Величков\", научи Dir.bg. \r\n\r\n Няма пострадали. Инцидентът не е голям, а мотрисата е спряна. Затруднено е движението на трамваите в района. \r\nПрипомняме, че преди дни същият инцидент се случи на ул. \"Граф Игнатиев\", но ситуацията и тогава бе овладяна. Тогава дори мотрисата продължи по пътя си. \r\n \n\t\t\t\t\t\t", "date": "2019.05.28", "title": "Пак изпушиха спирачките на трамвай"}
{"url": "http://www.bnews.bg/article/261166-kevr_predlaga_uvelichenie_na_tsenite_na_parnoto", "text": "\n Нови по-високи цени на парното и топлата вода предлага Комисията за енергийно и водно регулиране от 1 юли. Предложението е средно за страната поскъпването да бъде с 4,5%. \r\n\r\n Това става ясно от доклад на КЕВР, който се очаква да бъде обсъден в началото на юни. Единствено за Сливен има предложение за леко поевтиняване. \r\n\r\n София - 4.3 % \r\n\r\n Пловдив - 7.4 % \r\n\r\n Плевен - 6.1 % \r\n\r\n Бургас - 7.4 % \r\n\r\n Варна - 1.96 % \r\n\r\n Враца - 7.52 % \r\n\r\n Велико Търново - 7.26 % \r\n\r\n Разград - 17.53 % \r\n\r\n Русе - 3.86 % \r\n\r\n Перник - 1.77% \r\n\r\n Габрово - 12.53 % \r\n\r\n Сливен - поевтиняване с 0.4% \r\n \n\t\t\t\t\t\t", "date": "2019.05.28", "title": "КЕВР предлага увеличение на цените на парното"}
{"url": "http://www.bnews.bg/article/261185-vlak_ot_plovdiv_za_odrin_tragva_ot_1_yuni", "text": "\n На 1 юни, събота, от гара Пловдив за първи път ще потегли влак по маршрут от Пловдив за Одрин. Чрез тази композиция \"БДЖ-Пътнически превози\" ЕООД ще осигури на своите клиенти удобна възможност за туристическо пътуване до Турция за отиване и връщане през почивните дни, съобщиха от БДЖ. \r\n\r\n От Пловдив влакът ще заминава в 8.40 ч. и ще пристига в Одрин в 12.18 ч. В обратно направление влакът ще тръгва от Одрин в 17.00 ч. и ще пристига в Пловдив в 21.15 ч. Композицията ще пътува в състав от два вагона и ще се движи през почивните и празнични дни. \r\nЦената на билета за отиване и връщане Пловдив-Одрин-Пловдив е 28.56 лв. с включени запазени места. \r\n\r\n Пътниците от Първомай, Димитровград и Свиленград могат да пътуват с този влак до Одрин срещу следната цена на билета: от Първомай до Одрин- 10.37 лв.; от Димитровград до Одрин- 7.82 лв. и от Свиленград до Одрин- 4.30 лв. \r\n\r\n Информация за цените на билетите за пътуване на деца, пътуване с намаления и други търговски оферти е публикувана в официалната страница на БДЖ ТУК. Повече информация за пътуване с този влак клиентите на БДЖ могат да получат от служителите на гишетата \"Информация\" и билетните каси в железопътните гари и бюра в страната или на националния информационен телефон 0700 10 200, напомнят от превозвача. \r\n \n\t\t\t\t\t\t", "date": "2019.05.28", "title": "Влак от Пловдив за Одрин тръгва от 1 юни"}
{"url": "http://www.bnews.bg/article/261167-vodeshti_zhurnalisti_napuskat_gong_bg_zaradi_kiril_domuschiev", "text": "\n Собственикът на Лудогорец Кирил Домусчиев е казал на Николай Александров, че не го харесва. Вече бившият главен редактор на сайта Gong.bg е известен като привърженик на ЦСКА и подкрепя ръководения от Гриша Ганчев отбор. \r\n\r\n Оттеглянето на Александров доведе до катаклизми в онлайн изданието. Вчера водещият на \"Спортно шоу Гонг\" Томислав Русев и неговият екип в състав Валентин Грънчаров, Стефан Стоянов, Ивайло Йовчев и Веско Вълчев обявиха, че повече няма да работят за Gong.bg. \r\n\r\n Те са солидарни с Александров, с който работят от дълги години. Освен това гуруто на култовия бранд Русев е забелязал \"първи признаци на редакционна намеса\". \"Gong.bg\" наскоро стана собственост на Домусчиев, като част от придобиването на \"Нова броудкастинг груп\" и пакета медии на \"Нетинфо\". \r\n\r\n \"Тогава (преди 12 години) ни закриха радио \"Гонг\" и го направиха чалга радио. И ние решихме да си създадем сайт. По нашия си модел - бавничко и постепенно. Мислехме, че той е на сигурно място. Официално спираме всякакво редакционно участие в Gong.bg от солидарност с Александров, който напусна сайта. \r\n\r\n Основният мотив да спрем да помагаме на граждански договори, както беше досега, е, защото забелязахме първите признаци на редакционна намеса, каквато нашият екип не понася по никакъв начин и не е търпял никога. Спортният екип на \"Дарик\" никога не е търпял и най-минималната намеса за вижданията как да изглежда нашият продукт\", каза Русев и посочи, че ако се наложи, ще даде подробности. \r\n\r\n От спортното шоу добавиха, че се прекратява и договорът за влога \"Без бутонки\". Те твърдят, че промяната няма да се отрази на информационното отразяване на събитията около Лудогорец в ефира на \"Дарик\". \r\n\r\n Домусчиев придоби \"Нова броудкастинг груп\" преди по-малко от два месеца. Промени на управленски позиции вече имаше в \"Нова телевизия\". Все още не е финализирана сделката да придобие останалите 30% от \"Нет инфо\", притежавани от Христо Христов и Радосвет Радев (собственик на \"Дарик радио\"). Именно Радев е причината Русев и екипът му да са все още в радиото. \r\n\r\n   \r\n \n\t\t\t\t\t\t", "date": "2019.05.28", "title": "Водещи журналисти напускат Gong.bg заради Кирил Домусчиев"}
{"url": "http://www.bnews.bg/article/261170-ivo_hristov_predal_rumen_radev_zhurnalistat_spretnal_intriga_mezhdu_korneliya_ninova_i_dondukov_2_prezidentat_nauchil_ot_mediite_za_nominiraneto_mu_v_bsp_snimki", "text": "\n Скандална интрига стои в основата на номинирането на Иво Христов за кандидат за евродепутат от листата на БСП. Това разкриват хора от кухнята на социалистите по повод скандала, който се развихри, след като лъснаха изявления на Иво Христов и жена му Галя Горанова за Корнелия Нинова. \r\n\r\n Оказва се, че журналистът и съпругата му от години громят червените и настоящата лидерка, напук на твърденията, че преди не харесвали БСП, но с Нинова било различно.  \r\n\r\n Иво Христов е действал изцяло зад гърба на президента Румен Радев в напъните си да стане евродепутат. Президентът е научил от медиите за номинирането му в деня на самия пленум на столетницата, когато беше представена предложената от Нинова листа. Именно затова и президентшата Десислава Радева реагира остро и пусна във фейсбука си пост за предателите в същия ден. \r\n\r\n Около акостирането на Христов при социалистите има и друга интрига. Той е избутал от мястото синдикалистката Ваня Григорова, на която първоначално е предложената същата позиция - №4, от Корнелия Нинова. Заради интригите обаче тя е отказала и президентският говорител се е добрал да избираемото място.  \r\n\r\n Подробности по скандалните интриги разкри във фейсбук Даниела Петкова, която е от екипа на Ваня Григорова. Синдикалистката в последния момент бе издигната от независим комитет и не успя да се пребори за място в европарламента.   \r\n\r\n \"Иво Христов получи и прие предложението на БСП да се включи в листата й за европейските избори, въпреки че в продължение на години нямаше по-върл критик от него на въпросната партия. Оправдава се, че БСП с Нинова начело била различна и затова си сменил мнението. Явно е забравил какво е говорил за Нинова. \r\n\r\n Ще ви кажа един интересен факт от кухнята - мястото, което Иво зае в листата на БСП, всъщност на два пъти беше предложено преди това на Ваня Григорова. БСП е толкова безсилна в идейно отношение, че се нуждаеше да включи в листите си лице, което можеше да бъде безпогрешно разпознато като ляво. Но Ваня е честен човек и отказа гарантираното място в европарламента, за да не изневери на себе си и хората, които й вярват\", разкрива Пенкова.  \r\n\r\n По думите й именно заради това Иво Христова чрез съпругата му Галя Горанова започнал да обвинява Ваня Григорова, че тя е \"прокси\" на ГЕРБ.  \r\n\r\n \"Не разбирам защо Иво и Галя обвиняват Ваня, че се опитва да създаде отдолу една алтернатива на старите партии, след като точно това години наред беше тяхната собствена теза? И в мига, в който екипът ни реши да постави едно ново начало, започнаха да я заливат с кал точно затова, че тя продължава да вярва в тази идея! \r\n\r\n Накрая ще припомня и как постъпи Иво с президента Радев. Заряза го без да му мигне окото и без да го предупреди дори. Десислава Радева посвети свой статус на \"предателя\" в деня, в който БСП обяви включването му в листата на БСП. И го разкара от приятелите си във фейсбук. \r\n\r\n Дължа ви извинение, че не ви разказах тази история по-рано. Но не исках \"информацията от кухнята\" да бъде възприета като мръсна предизборна кампания. Сега кампанията свърши и мога да го направя с чиста съвест. Искам да припомня същото и на Галя и Иво. Кампанията свърши! Престанете да бълвате глупости срещу най-честния човек, когото познавам!Човек на светлинни години пред вас по професионални и чисто човешки качества\", пише Пенкова.  \r\n\r\n Ето и скандалните статуси на Христов и жена му, които ясно показват как за нула време са обърнали мнението си за Корнелия Нинова и БСП по неясни причини, а вероятно много добре подплатени - със заплата на евродепутат: \r\n\r\n \r\n \n\t\t\t\t\t\t", "date": "2019.05.28", "title": " Иво Христов предал Румен Радев - журналистът спретнал интрига между Корнелия Нинова и \"Дондуков\" 2, президентът научил от медиите за номинирането му в БСП (СНИМКИ)"}
{"url": "http://www.bnews.bg/article/261168-transseksualen_stana_kmet_v_edin_ot_bastionite_na_kraynata_desnitsa_v_italiya", "text": "\n 40-годишен адвокат стана първият транссексуален кмет в Италия. Той беше избран в градче, което е смятано за един от бастионите на крайнодясната партия Лига на вицепремиера Матео Салвини, предаде БТА. \r\n\r\n Джанмарко Негри оглавяваше листа на независими кандидати за общинските избори в неделя в Тромело, провинция Павия. Градчето е с население от 3700 души.  \r\n\r\n Негри спечели на изборите 37,5 процента. Кандидатът на Лигата получи едва 25,8 процента в Тромело, въпреки че в същия ден крайнодясната партия спечели там 52,7 процента на евровота. \r\n\r\n Преди да предприеме стъпки за смяна на пола си, Джанмарко Негри се е казвал Мария. \r\n\"Винаги съм се чувствал като мъж и имах куража с помощта на няколко операции да преоткрия себе си веднъж завинаги\", заяви Негри в интервю за в. \"Кориере дела сера\". \r\n\r\n Лигата и Салвини са възприемани като враждебно настроени към правата на общността на лесбийките, гейовете, бисексуалните, транссексуалните и интерсексуалните. \r\n \n\t\t\t\t\t\t", "date": "2019.05.28", "title": "Транссексуален стана кмет в един от бастионите на крайната десница в Италия"}
{"url": "http://www.bnews.bg/article/261186-pri_100_obraboteni_protokoli_ot_rik_gerb_31_07_bsp_24_26", "text": "\n При 100% обработени протоколи от Районните избирателни комисии резултатите сочат, че ГЕРБ печели евровота с 31,07 на сто. БСП получава 24,26% от гласовете, ДПС - 16,55%, ВМРО - 7,36%, „Демократична България” - 6,06%, ВОЛЯ – 3,62%.  \r\n\r\n Разпределението на мандатите ще стане ясно в сряда, а имената на избраните български евродепутати ще бъдат обявени до петък, 31 май. \r\n\r\n   \r\n \n\t\t\t\t\t\t", "date": "2019.05.28", "title": "При 100% обработени протоколи от РИК: ГЕРБ – 31,07%, БСП – 24,26%"}
{"url": "http://www.bnews.bg/article/261180-gonyat_valverde_ot_barsa_dnes", "text": "\n \"Барселона\" ще остане без треньор още днес (28 май). Това твърди испанското издание RAC1.  \r\n\r\n Според публикацията Ернесто Валверде ще бъде уволнен в близките часове. За смяна начело на тима се заговори още по-активно, след като \"Барселона\" загуби финала за Купата на краля срещу \"Валенсия\".  \r\n\r\n Преди месец футболистите на Валверде мечтаеха за требъл - спечелване на титлата и Купата в Испания и на Шампионската лига. Само че Меси и компания не само загубиха мача си срещу \"прилепите\" и не успяха да триумфират за рекорден пети пореден път в турнира за Купата на краля, но и отпаднаха по драматичен начин на полуфинал в Шампионската лига. Каталунците победиха \"Ливърпул\" с 3:0 в първия мач, а в реванша загубиха с 0:4. \r\n\r\n Според информациите Валверде, който е начело на тима от май 2017 г. насам, е имал среща с шефовете на клуба и е бил информиран, че няма да води \"Барса\" през новия сезон. \r\n\r\n От клуба категорично отрекоха подобно нещо.  \r\n\r\n Сред спряганите наследници на Валверде на треньорския пост е селекционерът на националния тим на Белгия - Роберто Мартинес. Под негово ръководство отборът се класира на трето място на последното световно първенство в Русия през 2018 г. \r\n\r\n Други варианти са холандският селекционер Роналд Куман, Масимилиано Алегри, който напусна \"Ювентус\" след поредния шампионски сезон, и треньорът на \"Аякс\" Ерик тен Хак.  \r\n \n\t\t\t\t\t\t", "date": "2019.05.28", "title": "Гонят Валверде от \"Барса\" днес"}
{"url": "http://www.bnews.bg/article/261175-maduro_e_gotov_da_pregovarya_s_opozitsiyata_za_reshavane_na_krizata_vav_ventsuela", "text": "\n Представители на президента на Венецуела Николас Мадуро и опозиционния лидер Хуан Гуайдо ще търсят решение на политическатаа криза в латиноамериканската страна на среща в Осло тази седмица. Норвежкото правителство потвърди, че такава среща ще се състои, а междувременно са се водили предварителни разговори, предаде Би Би Си. \r\n\r\n „Става дума за диалог между революционното правителство, силите на революцията и целящата сваляне на правителството екстремистка опозиция, подчинена на американските империалистически интереси\", каза Мадуро. Въпреки това той е заявил, че е воден от добра воля и желание за намиране на решение на кризата. \r\n\r\n „Влагаме най-добрата си воля, за да намерим въз основа на цялостния дневен ред, за който страните се договориха, демократични, мирни решения за национално съвместно съжителство, на противоречията и венецуелския конфликт\", обяви Мадуро в телевизионно изявление. \r\n\r\n Правителствената делегация, съставена от личности, които са му приближени, като министъра на комуникациите Хорхе Родригес, губернатора на северния щат Миранда Ектор Родригес и външния министър Хорхе Ареаса, от вчера вече е в Осло. \r\n\r\n Предвидено е делегатите на Мадуро да се срещнат тази седмица с пратеници на опозиционера Хуан Гуайдо, който през януари се самообяви за временен президент на Венецуела и беше признат от петдесетина държави. \r\n\r\n Това посредничество не се ползва с популярност сред опозицията, която се опита четири пъти неуспешно да отстрани венецуелския президент от идването му на власт през 2013 г. Първоначално Гуайдо настояваше, че всякакво посредничество трябва да доведе до оттеглянето на Мадуро и до нови избори. \r\n\r\n „Тези, които не разбират, че трябва да се борим на всички фронтове, че трябва да сме активни навсякъде, си сътрудничат с другата страна\", каза в неделя опозиционният лидер. Той написа в Туитър, че „онези, които искат да се откажем от натиска на улицата и от международните планове, за да спре тази узурпация, стават съучастници на диктатурата\". \r\n \n\t\t\t\t\t\t", "date": "2019.05.28", "title": "Мадуро е готов да преговаря с опозицията за решаване на кризата във Венцуела"}
{"url": "http://www.bnews.bg/article/261153-misis_balgariya_roksana_kirilova_vseki_roditel_tryabva_da_se_zapoznae_s_uchitelya_teodosiy_teodosiev_i_negovata_formula", "text": "\n По случай Деня на българската просвета, култура и славянска писменост - 24 май, във Фестивален и конгресен център - Варна, се състоя премиерната прожекция на филма на режисьора Николай Василев- „Формулата на Тео“. \r\n\r\n Мисис България - Роксана Кирилова бе лично поканена от организаторите на официалното представяне на филма в морската ни столица. \r\n\r\n Роксана Кирилова сподели впечатленията си от филма и емоциите, които са я завладели след прожекцията.  \r\n\r\n - Участвате активно в благотворителни инициативи, присъствате на литературни четения, подкрепяте различни каузи. Защо решихте да отидете на представянето на филма “Формулата на Тео“ във Варна? Имаше прожекции и в София… \r\n\r\n - Организаторите на събитието ме поканиха с обещание за хубав филм, среща с режисьора Николай Василев и дискусия с Теодосий Теодосиев. Можеш ли да се лишиш от такова преживяване? \r\n\r\n Да присъствам на това събитие беше чест за мен. Това не беше просто прожекция на български, документален филм. „Формулата на Тео“ е филм с мисия. Той вдъхновява, зарежда и те кара да се замислиш. Невъзможно е да останеш равнодушен, след като си го гледал. Анализираш, обсъждаш и пренареждаш в главата си. \r\n\r\n Благодарна съм от сърце, че имах и възможността да се запозная лично с учителят, вдъхновителят и будителят Теодосий Теодосиев. Той е велик човек, защото е ЧОВЕК.  \r\n\r\n - Какво научихте от срещата с него? \r\n\r\n -  През цялото време, докато гледах филма, записвах различни негови фрази на телефона си. Имаше и такива, които не успях да си запиша. \r\n\r\n Теодосий Теодосиев казва, че зад големите успехи на нашите деца, на първо място, са заслугите на родителите. Също и че има много умни деца, но когато са невъзпитани, знанието се умножава по нула. Тео насърчава децата да бъдат свободолюбиви, защото свободата е производителна сила. „Не може една ограничена личност да направи открития.“, казва той. \r\n\r\n Аз също мисля така и затова се старая да дам на сина си нужното възпитание и едновременно свободата да мисли, и да развива умствените си възможности. \r\n\r\n Много неща научих от филма и от срещата с учителя, но една сентенция ми стана любима и тя е: „Най-ценният и най- скъпият продукт, след време, ще бъде доброто образование\". \r\n\r\n \r\n \n\t\t\t\t\t\t", "date": "2019.05.28", "title": "Мисис България Роксана Кирилова: Всеки родител трябва да се запознае с учителя Теодосий Теодосиев и неговата Формула!"}
{"url": "http://www.bnews.bg/article/261173-sledvashtiyat_predsedatel_na_ek_samo_vodesht_kandidat_podrekepen_ot_mnozinstvoto", "text": "\n Председателят на Европейския парламент Антонио Таяни обяви днес, че \"мнозинството\" ще подкрепи за председател на Европейската комисия само някой от участвалите в процеса на предварителни водещи кандидати. Това съобщи БТА. \r\n\r\n Той направи това съобщение пред журналисти след заседание на председателите на досегашните парламентарни групи. Попитан за уточнение кой се причислява към \"мнозинството\", Таяни не уточни. \r\n\r\n Той отбеляза, че председателският съвет е приел изявление, в което се посочва, че преди Европейският съвет да излъчи кандидат за председател на ЕК, трябва да се посъветва с ЕП, както постановява европейското законодателство. \r\n\r\n Изявлението на Таяни и председателският съвет предшестват тазвечерното заседание на Европейския съвет, който трябва да обсъди резултатите от изборите за евродепутати и разпределението на ръководните постове в ЕС. С резултатите от изборите досегашното мнозинство в ЕП бе променено, така че занапред предвижда участието на повече политически групи. \r\n\r\n Новият председател на ЕК трябва да бъде предложен от Европейския съвет и утвърден от новоизбрания ЕП, където разпределението на силите бе променено с изборите миналата седмица. По този повод днес председателският съвет на ЕП заявява, че ще бъде подкрепен само кандидат за ръководител на ЕК, който е участвал в предварителното състезание. \r\n\r\n Водещият кандидат на Европейската народна партия (ЕНП) за председател на ЕК и досега ръководител на парламентарната група на ЕНП Манфред Вебер заяви на пресконференция, че партията му подкрепя изискването начело на комисията да застане участник от предварителното състезание. \r\n\r\n Той настоя политическите сили да разговарят по съдържанието на предизборните програми, за да постигнат съгласие кого да назначат за председател на ЕК. Трябва да се съберем и да постигнем общо съгласие \"за стабилност и промяна на Европа\", каза Вебер. \r\n\r\n ЕНП е готова за необходимите отстъпки, защото, макар да оставаме най-голямата група в ЕП, изгубихме подкрепа на изборите. Каним на разговорите всички, допълни той. \r\nПредседателят на парламентарната група на социалистите Удо Булман се присъедини към настояването първо разговорът да се насочи към управленската програма на следващия председател на ЕК. \r\n\r\n По неговите думи ще бъде \"голяма грешка\", ако Европейският съвет не се съобрази с предварителните кандидати. Първо трябва да постигнем съгласие по съдържанието, после за личностите, ще се борим за кандидата на социалистите Франс Тимерманс, постоянно расте вероятността за постигането на достатъчно подкрепа за него, добави Булман. \r\nПо неговите думи първостепенните задачи пред ЕС са справянето с измененията в околната среда и постигането на социална справедливост. \r\n\r\n В ЕП има ясно мнозинство на проевропейските сили, ще разговаряме с всички тях, посочи Булман. Ска Келер (Зелени) също потвърди подкрепата за процеса на избор на водещ кандидат за председател на ЕК. Ролята на ЕП не може да бъде заобиколена, посочи тя. Келер поясни, че Маргрете Вестагер (АЛДЕ) е сред водещите кандидати и уточни, че Зелените настояват за равно разпределение на висшите постове в ЕС между мъже и жени. Келер отбеляза, че не възприема като равностоен кандидат за председател на ЕК Мишел Барние (ЕНП), защото не е участвал в предварителното състезание. \r\n\r\n По думите на Таяни, АЛДЕ подкрепят процеса на водещите кандидати. Това обаче не бе потвърдено от председателя на групата на либералите в ЕП Ги Верхофстат, който не се яви пред медиите, както повечето участници в днешното заседание на председателският съвет. АЛДЕ разпространи впоследствие съобщение, в което се посочва, че Верхофстат не подкрепя процеса на предварителните кандидати за ръководител на комисията. \r\n\r\n Допълва се, че това се дължи на решението европейските избиратели да не могат да гласуват пряко за председател на ЕК. Габриеле Цимер от Европейската обединена левица (ЕОЛ) посочи, че преговорите за разпределението на висшите постове в ЕС трябва да бъдат водени открито и прозрачно. Не приемаме договорки на тъмно извън ЕП. Съгласни сме да бъде утвърден някой от водещите кандидати за председател на ЕК, но искаме отново да проверим предизборните програми. Желаем да участваме в преговорите, добави тя.  \r\n\r\n Според изборните резултати ЕНП (180), социалистите (146), Зелените (69) и ЕОЛ (39) ще имат в следващия ЕП общо 434 места. Мнозинството, необходимо за избора на следващия председател на ЕК, е 376 гласа, което показва възможност процесът да завърши без подкрепата на АЛДЕ (109 мандата). \r\n \n\t\t\t\t\t\t", "date": "2019.05.28", "title": "Следващият председател на ЕК - само водещ кандидат, подрекепен от \"мнозинството\""}
{"url": "http://www.bnews.bg/article/261155-politseysko_kuche_nadushi_sledi_ot_ubietsa_ot_kostenets_v_dolna_banya", "text": "\n Полицейско куче е надушило следи от 43-годишния Стоян Зайков, който се издирва на две убийства в Костенец. През уикенда семейство е подало сигнал, че е намерило разбита вилата си, която се намира при почивна станция в местността \"Свети Спас\" край Долна Баня, съобщи \"Трафик Нюз\". \r\n\r\n Съпрузите разказали пред криминалистите, че са откраднати консерви и суха храна, както и три одеала. Ползвана била и банята. Полицейското куче разпознало следи именно от Зайков. Междувременно роми от махалата в Долна Баня също подали сигнал на тел. 112, че са видели Зайков.  \r\n\r\n Кучета са открили следи от издирвания и във вили до Костенец, поради което разследващите са убедени, че двойният убиец не е напускал района и се крие в гората, която познава добре.  \r\n\r\n Тялото на 38-годишната Милена Шишкова бе открито на 10 май около 8.30 ч. на метри от дома й в Костенец. Милена е била застреляна в главата с малокалибрен пистолет. По-късно стана ясно, че тя първо е била пребита, а ръцете й са били вързани. Трупът й е намерен, след като сестра й, майка й и 15-годишният й син пристигнали в къщата й и видели кървави следи. Те сигнализирали в полицията и пристигналите криминалисти са намерили тялото на отсрещната поляна. \r\n\r\n Няколко дни по-късно - на 14 май вечерта, беше намерен застрелян в дома си 42-годишният Валентин Петров - съсед и трети братовчед на издирвания Стоян. \r\n \n\t\t\t\t\t\t", "date": "2019.05.28", "title": "Полицейско куче надуши следи от убиеца от Костенец в Долна Баня"}
{"url": "http://www.bnews.bg/article/261156-trus_ot_4_6_po_rihter_razlyulya_turskiya_kurort_bodrum", "text": "\n Земетресение с магнитуд 4,6 по Рихтер е регистрирано в 08.27 часа днес в морето край турския курорт Бодрум в окръг Мугла (Югозападна Турция), съобщава в.\"Хюриет\", като се позовава на Дирекцията за управление при бедствия и извънредни ситуации. \r\n\r\n Епицентърът на труса е бил в района на залива Гьокова. Земетресението е било на дълбочина 7,8 километра. \r\n\r\n Губернаторът на Бодрум Бекир Йълмаз заяви, че няма данни за пострадали и материални щети. \r\n\r\n Преди пет дни районът също бе разтърсен от земетресение с подобен магнитуд, като епицентърът отново бе в залива Гьокова. \r\n\r\n На 21 юли 2017 г. трус от 6,3 по Рихтер бе регистриран в Егейско море близо до Бодрум. Тогава имаше над 300 ранени и бяха нанесени материални щети. \r\n \n\t\t\t\t\t\t", "date": "2019.05.28", "title": "Трус от 4,6 по Рихтер разлюля турския курорт Бодрум"}
{"url": "http://www.bnews.bg/article/261171-korneliya_ninova_podade_ostavka", "text": "\n Корнелия Нинова подаде оставка пред Национналния съвет на БСП, научи NOVA. \r\n\r\n В момента съветът анализира резултатите от избори и трябва да обсъди мерки за действие, сред които стартиране на процедура за избор на председател и връщане на левицата в парламента, предаде БТА.  \r\n\r\n Още преди съвета членове на БСП коментираха, че вътрешната опозиция иска оставки и заседание на Конгреса заради загубата на евроизборите. \r\n\r\n „Трябва да има заседание на редовния Конгрес, който да обсъди ситуацията и да получи оставките на сегашното ръководство”, коментира пред журналисти Атанас Мерджанов на влизане в централата на БСП. „Самият факт, че заседанието на Националния съвет се насрочва за днес, когато все още не са ясни резултатите, означава, че някой бърза да минимизира политическата отговорност и да избяга като я прехвърля на местните структури”, посочи той. \r\n\r\n „Искам да се носи политическа отговорност за това, което се случи на тези избори”, коментира и областният председател на БСП в Пловдив Георги Гергов и даде пример с Австрия. Той посочи, че виновни са тези по върха и не може структурите да носят отговорност. \r\n\r\n Още в понеделеник, Нинова призна на пресконференция, че БСП са изгубили изборите. \r\n\r\n „По-важно е какво правим оттук нататък. Утре сме свикали Национален съвет, ще направим няколко предложения. Смятам, че отговорността трябва да е солидарна – от партийни организации до председател. Ще предложим да се проведат конференции във всички общини, на които да се направи анализ по места. Да се направи обективен анализ, обективна оценка. Да има точка в дневния ред – избор на ръководство на общински съвети и общински председатели. Провеждане на областни конференции и избор на областен председател. Трето - стартиране на процедура за избор на председател на БСП. Ще се явя на избор пред цялата партия, заедно със всички други кандидати. Разбира се, че процедурата е свързана с резултата от изборите”, заяви още вчера Нинова. \r\n\r\n Като лидер на партията тя е избрана на Конгрес. Това е най-висшият орган на БСП. Подадената оставка трябва да бъде одобрена от Конгреса, след което да бъде назначен временно изпълняващ длъжността, който да довърши мандата на Нинова. \r\n\r\n Ако се стигне до промяна на правилата, не се знае как това ще се отрази на устава на партията. \r\n \n\t\t\t\t\t\t", "date": "2019.05.28", "title": "Корнелия Нинова подаде оставка"}
{"url": "http://www.bnews.bg/article/261157-aktsiya_sreshtu_chernoto_toto_v_ispanskiya_elit_ima_zadarzhani", "text": "\n Полицията започна сериозна акция срещу испански футболни клубове в битката за заличаването на \"черно тото\" и уреждане на мачове. \r\n\r\n Властите са задържали множество ръководители и играчи от първите две нива на испанския футбол, като най-сериозното име е това на президента на Уеска Аугустин Ласаоса. \r\n\r\n Бившият играч Раул Браво, който има над 100 мача за Реал (Мадрид) е сред задържаните, както и Борха Фернандес от Валядолид. \r\n\r\n Други споменати имена сред задържаните са тези на Карлос Аранда, Саму Саис от Хетафе, както и Иниго Лопес от Депортиво Ла Коруня. \r\n\r\n Полицията е прекарала известно време в базата на Уеска и тимът, който изпадна през елита в изминалия сезон, изглежда най-застрашен от акцията. \r\n\r\n Разследват се и сигнали за криминални прояви на корупция и пране на пари сред клубовете. Иначе от Ла Лига за пуснали общо осем сигнала за уредени мачове. \r\n\r\n   \r\n \n\t\t\t\t\t\t", "date": "2019.05.28", "title": "Акция срещу \"черното тото\" в испанския елит, има задържани"}
{"url": "http://www.bnews.bg/article/261151-otkriha_antibiotitsi_v_rekite_na_72_strani", "text": "\n Нивото на съдържание на антибиотици в много реки по света надвишава значително допустимите норми, предупреждава изследване, публикувано от британски учени, предава Франс прес и БТА. \r\n\r\n Екип от университета в Йорк анализира пробите, взети от 711 обекта в 72 страни от шест континента. \r\n\r\n В 65 процента от тях е бил открит поне един от 14-те търсени антибиотика. \r\n\r\n Оказало се, че метродиназолът, антибиотикът, който се използва за лечение на кожата и устата, е този, който най-много надвишава допустимите нива. Неговите концентрации са били 300 пъти по-високи при проби, взети от Бангладеш и от река Темза. \r\n\r\n Ципрофлокацинът е медикаментът, който най-често надвишава прагът на безопасността (измерен на 51 места), докато триметопримът, използван срещу уринарните инфекции, е най-често срещаният. \r\n\r\n Най-често допустимите нива на антибиотици се превишават в Азия и Африка, но и останалите континенти не са пощадени. Което идва да покаже, че е налице световен проблем. Най-проблемните държави са Бангладеш, Кения, Гана, Пакистан и Нигерия. \r\n \n\t\t\t\t\t\t", "date": "2019.05.28", "title": "Откриха антибиотици в реките на 72 страни"}
{"url": "http://www.bnews.bg/article/261163-kitayskite_turisti_v_sasht_sa_namaleli_za_parvi_pat_ot_15_godini", "text": "\n Китайските туристически посещения в САЩ отчитат спад след десетилетие на бърз растеж, а градове, молове и други туристически обекти се борят да обърнат тенденцията, съобщава Асошиейтед прес и БТА. \r\n\r\n Пътуванията от Китай за САЩ са намалели с 5,7 процента през 2018 година до 2,9 милиона посетители според националната служба по пътуванията и туризма. За първи път от 2003 г. китайските посещения в САЩ бележат спад спрямо предходната година. \r\n\r\n Сред причините за спада са търговското напрежение със САЩ, както и икономическата несигурност в Китай. \r\n\r\n Китайските туристически пътувания са едни от най-многобройните в САЩ и всеки спад ще бъде усетен от местата и обектите, които разчитат на разходите на китайските туристи. \r\n\r\n Според експерти туристическият сектор трябва да направи повече, за да задържи китайските гости и да отговори на техния променящ се вкус. \r\n\r\n Миналото лято Китай отправи предупреждение за пътуванията в САЩ, като призова гражданите си да внимават за стрелби, грабежи и високите цени на медицинските услуги. Вашингтон отвърна също с предупреждение за пътуванията в Китай. \r\n\r\n През 2000 година 249 000 китайци са посетили САЩ. Бройката се утрои до 802 000 към 2010 година, след това отново се утрои до 2015 година, отчасти заради по-високите доходи, по-добрите самолетни връзки и намаляването на визовите ограничения, според консултанската компания МакКинзи (McKinsey). \r\n\r\n САЩ посрещнаха над 3 милиона китайски туристи през 2016 и 2017 години. Годишният растеж обаче бе едва 4 процента през 2017 година, което бе най-бавният темп на увеличаване на показателя от десетилетие. \r\n\r\n Повечето анализатори са единодушни, че всеки спад е временен, тъй като китайската средна класа ще продължи да нараства. Американското правителство прогнозира увеличаване на китайските туристи с 2 процента тази година до 3,3 милиона и до 4,1 милиона през 2023 година. \r\n \n\t\t\t\t\t\t", "date": "2019.05.28", "title": "Китайските туристи в САЩ са намалели за първи път от 15 години"}
{"url": "http://www.bnews.bg/article/261159-vtori_uhapan_ot_zmiya_za_2_sedmitsi_v_gorna_oryahovitsa", "text": "\n Преподавател от Центъра за подкрепа за личностно развитие в Горна Оряховица е бил ухапан от змия. Това е вторият случай в града само за последните две седмици, съобщи \"Борба\". \r\n\r\n Инцидентът се е случил в неделя, докато човекът разчиствал междублоковото пространство на улица \"Мано Тодоров\" 32. Влечугото забило зъби в ръката да мъжа, а той не разбрал какво точно се е случило, тъй като помисли, че се е убол на трън от храстите. Няколко часа по-късно забелязал зачервяването и вдлъбнатините в кожата от захапката на змията. \r\n\r\n На мъжа е поставена инжекция със специален серум в Спешна помощ в Горна Оряховица. Според медиците, тъй като няма признаци за интоксикация вероятно става дума за неотровна змия. \r\n\r\n На 12 май змия ухапа млада жена, излязла на разходка с 3-месечното си бебе и домашния любимец в Горна Оряховица. Инцидентът е станал на голяма поляна близо до детска площадка в кв.\"Пролет\".  Докато се разхождала с кучето и бебето, жената нагазила в тревата, когато усетила силна болка в левия крак. Незабавно потърсила медицинска помощ. Поставен й е серум.  \r\n \n\t\t\t\t\t\t", "date": "2019.05.28", "title": "Втори ухапан от змия за 2 седмици в Горна Оряховица"}
{"url": "http://www.bnews.bg/article/261150-evropeyskiyat_savet_se_sabira_izvanredno_za_da_obsadi_rezultatite_ot_izborite_za_ep", "text": "\n Държавните и правителствените ръководители на страните от ЕС се събират днес извънредно в Брюксел, за да обсъдят резултатите от изборите за евродепутати. Началото на заседанието е насрочено за 19 ч. българско време. \r\n\r\n Според оповестените от Европейския парламент данни, Европейската народна партия (ЕНП) и социалистите губят от досегашните си позиции и след дълги години на съвместно управление повече не могат да съставят самостоятелно мнозинство. Европейските избиратели дадоха миналата седмица допълнителна подкрепа за Зелените и за либералите, като по този начин се откри необходимостта от широка коалиция в следващия ЕП. \r\n\r\n Тази вечер се очаква Европейският съвет да обсъди основно възможностите за определяне на следващия председател на Европейската комисия. Според очаквания на политически наблюдатели не е изключено да не бъде последван принципът за излъчване на председател на ЕК измежду предварителните водещи кандидати. В процеса участваха Манфред Вебер (ЕНП), Франс Тимерманс (социалисти), Маргрете Вестагер (АЛДЕ), Ска Келер (Зелени), Нико Куе (Европейска обединена левица), Ян Захрадил (Европейски консерватори и реформатори). \r\n\r\n В изборната нощ Зелените и ЕНП заявиха, че в ЕП ще подкрепят само кандидат, участвал в предварителното състезание, а АЛДЕ изрази мнение, че председателят трябва да разчита на широка политическа подкрепа. ЕКР настоя за кандидат с богат управленски опит, без непременно да е бил водещ претендент. Когото и да подкрепи Европейският съвет за следващ председател на ЕК, кандидатът трябва да получи 376 гласа в ЕП. Без гласовете на Зелените и либералите постигане на проевропейско мнозинство изглежда невъзможно. \r\n\r\n Сегашната ЕК е в правомощията си до 31 октомври и дотогава се очаква да бъдат определени следващият председател на комисията и бъдещите еврокомисари. Ако изборът срещне препятствия, комисията на председателя Жан-Клод Юнкер може да остане на работа и след октомври по силата на действащото законодателство. \r\n \n\t\t\t\t\t\t", "date": "2019.05.28", "title": "Европейският съвет се събира извънредно, за да обсъди резултатите от изборите за ЕП"}
{"url": "http://www.bnews.bg/article/261158-deset_stanaha_kandidatite_za_posta_na_mey", "text": "\n Британският държавен министър по въпросите на жилищното строителство Кит Молтхаус обяви, че се кандидатира за премиерския пост, заеман сега от Тереза Мей, предаде Ройтерс. \r\n\r\n Молтхаус каза снощи пред в. \"Сън\", че в битката за нов лидер на Консервативната партия не бива да участват едни и същи \"стари лица, носещи белезите на войните, разделили през последните три години партията на торите\". \"Смятам, че аз съм новото лице, с нови свежи идеи, от едно ново и талантливо поколение\", заяви той.. \r\n\r\n Молтхаус стана известен сред консерваторите с предложението си за компромисен вариант на споразумение за Брекзит с ЕС, който целеше да се избегне твърда граница между Северна Ирландия и останалата част от Обединеното кралство, като се запази членството на Северна Ирландия в митническия съюз и общия пазар на ЕС, припомня ТАСС. \r\n\r\n Той стана десетият политик, заявил, че ще се бори за лидерския пост в Консервативната партия, което автоматично води до премиерското кресло. \r\n\r\n Мей, която обяви, че на 7 юни ще подаде оставка като водач на торите, ще остане начело на правителството до избирането на нов лидер на Консервативната партия. Този процес трябва да започне на 10 юни и да завърши през втората половина на юли. \r\n\r\n \r\n\r\n Според много анализатори фаворит за наследник на поста на Мей е бившият външен министър на страната, кмет на Лондон и основно лице на кампанията за напускане на Европейския съюз Борис Джонсън. Той беше един от първите, които заявиха, че ще се борят за позицията, а неговото противопоставяне срещу Мей започна още през лятото на миналата година. В петък, веднага след новината за оставката на втората жена министър-председател на Великобритания, Джонсън заяви, че страната ще напусне ЕС с или без сделка на 31 октомври 2019 г. \r\n\r\n Външният министър Джеръми Хънт пък беше първият член на кабинета на Мей, който поиска да я замени като министър-председател. През 2016 г. той участваше в кампанията, бореща се за оставането на Великобритания в ЕС, но по-късно промени позицията си. След като това стана факт той дори сравни ЕС със Съветския съюз, което му спечели множество критики. \r\n\r\n Андреа Ледсъм, която миналата седмица подаде оставка като лидер на Камарата на общините, долната камара на британския парламент също е кандидат. На страниците на \"Сънди таймс\" тя заяви, че е готова за предизвикателството, като, както колегата й Джонсън, обяви, че Обединеното кралство ще напусне ЕС на 31 октомври без значение дали е постигната сделка. \r\n\r\n Бившата министърка на труда Естер Маквей е бивш телевизионен водещ и застъпник за Брекзит. Тя напусна поста си в правителството през ноември в знак на протест срещу договорената от Тереза Мей сделка за напускането на ЕС. \r\n\r\n Майкъл Гоув беше един от най-силните гласове, заедно с Джонсън, защитаващи Брекзит по време на кампанията през 2016 г. След оставката на Дейвид Камерън и надпреварата за негов заместник, която Мей спечели, Гоув също бе сред кандидатите, като тогава се очакваше да подкрепи Борис Джонсън, но това така и не се случи. Той е част от кабинета на Мей и изпълнява ролята на министър на околната среда, прехраната и развитието на селските райони. \r\n\r\n Бивш служител на Bank of Englad и застъпник за оставането на Обединеното кралство в ЕС, министърът на здравеопазването Мат Ханкок също поиска най-високия държавен пост. Въпреки първоначалните му позиции за оставане, според БиБиСи в момента на Ханкок се гледа като на съюзник на борещите се за Брекзит. \r\n\r\n Доминик Рааб, бивш правосъден министър и министър за Брекзит, е отявлен застъпник в полза на излизането на Обединеното кралство от ЕС години преди провеждането на референдума. Той, както Естер Маквей, подаде оставка през 2018 г. в знак на протест срещу договорената между Мей и представителите на ЕС сделка. \r\n\r\n Рори Стюърт, бившият министър на затворите и настоящ на международното развитие, е изказвал доста дипломатични позиции по темата за Брекзит. Застъпник за оставането на страната в ЕС, Стюърт заявява, че приема Брекзит и уважава вота на гражданите, но \"иска да достигне до гласувалите за оставане и отново да обедини страната\". \r\n\r\n Британският вътрешен министър Саджид Джавид е деветият кандидат за поста на Мей. \"Трябва да възстановим доверието, да постигнем единство и да създадем нови възможности във Великобритания\", подчерта той във видеозапис в Туитър вчера, отбелязвайки, че изпълнението на решението за Брекзита трябва да бъде на първо място. \r\n\r\n Букмейкърите смятат вътрешния министър на Тереза Мей за един от най-силните претенденти за премиерския пост. Медиите отбелязват петгодишния му опит като министър и заместник министър и го смятат за политик, способен да обедини разединената Консервативна партия. Нетипичният му за консервативен политик произход също може да се окаже преимущество за Саджид Джавид, който е син на бедни пакистански имигранти, завършил държавно училище и не най-престижния университет. \r\n\r\n Очаква се до 10 юни, когато изтича срокът за номинациите, да бъдат издигнати и други кандидатури. \r\n \n\t\t\t\t\t\t", "date": "2019.05.28", "title": "Десет станаха кандидатите за поста на Мей"}
{"url": "http://www.bnews.bg/article/261144-politsiyata_zadarzhala_i_svidetel_zasnel_skandala_s_kamburov", "text": "\n Появи се и видео с части от скандала, след който Мартин Камбуров бе задържан за срок от 24 часа и му бяха повдигнати обвинения, че противозаконно е унищожил чужди движими вещи - три броя \"скоби\" от система за репатриране, собственост на ОП \"Паркиране и репатриране\", както и за непристойни действия, грубо нарушаващи обществения ред и явно неуважение към обществото. Ако бъде признат за виновен, заплашват го дори до 5 г. затвор. \r\n\r\n Колегите от btv пуснаха видеото, заснето от пловдивчанина Стойчо Андреев на улица \"Полк. Сава Муткуров\". \r\n\r\n Според официалната версия на полицията, там на автомобил \"Фолксваген\" са поставени три скоби, а служителите подготвяли репатрирането му. \r\n\r\n В този момент се появил Мартин Камбуров, тъй като автомобилът бил собственост на негова позната. Когато видял тримата служители, футболистът започнал да ги обижда и ругае. \r\n\r\n Той хвърлил по унизителен начин на земята пред тях 30 лева - една банкнота от 20 лева и една банкнота от 10 лева, за да плати таксата. Футболистът на Берое отказал и да предостави документ за самоличност. Камбуров се качил в автомобила и потеглил, въпреки поставените скоби. След няколко метра спрял, а на място пристигнали екипи на \"Общинска полиция\" и на Трето РПУ. Установено е, че \"скобите\" са били повредени по време на движението и не могат да се използват повторно. \r\n\r\n Това потвърди и Атанас Илиев, говорител на Районна прокуратура в гр. Пловдив. \r\n\r\n От видеото на Стойчо Андреев се вижда, че автомобилът потегля без скоби, а самият автор на клипчето твърди, че футболистът е оставил парите в камиона на ОП \"Паркиране и репатриране\", а не ги е хвърлял по земята. \r\n\r\n Андреев също е задържан, като му е наложена глоба от 100 лв. за обида на общинските служители, въпреки от видеото такова нещо не се чува. Той просто иска те да се легитимират. \r\n\r\n \"Реших да заснема, тъй като друг път, когато вдигнат кола, я пускат, след като някой плати - обясни пред btv свидетелят Андреев. - Тоя път обаче ми направи впечатление, че има бурни скандали. Мартин Камбуров остави парите. 30 лева - мисля, че в камиона ги постави. Но те не освободиха колата. Между три коли избраха точно неговата да вдигнат.\" \r\n\r\n   \r\n\r\n   \r\n \n\t\t\t\t\t\t", "date": "2019.05.28", "title": "Полицията задържала и свидетел, заснел скандала с Камбуров"}
{"url": "http://www.bnews.bg/article/261143-izdirvat_mayka_s_8_mesechno_bebe_izcheznali_v_reka_dunav", "text": "\n Катер на \"Гранична полиция\" продължава издирването на 31-годишна жена и 8-месечното й бебе, изчезнали в река Дунав край Силистра в събота, съобщи \"24 часа\". \r\n\r\n Около 20.30 ч. в почивния ден, 56-годишен силистренец, който разхождал в крайречния парк кучето си, забелязал във водата малко момче. Мъжът се хвърлил във водите на реката и с помощта на друг случаен минувач успял да извади детето. 7-годишното момче разказало, че е влязло в реката заедно с майка си и малката си сестричка. Обаче се уплашило и успяло да се задържи за клони.  \r\n\r\n 31-годишната майка, която се казва Айшегюл, е от дуловското село Правда. Наскоро младата жена се завърнала с двете си деца от Германия, но съпругът й, който е родом от село село Руйно, останал там. \r\n\r\n Съселяните й не са чували съпрузите да са имали някакви проблеми или Айшегюл да е страдала от психическо заболяване, за да предприеме подобно самоубийствено действие. Но и трудно могат да приемат, че е просто инцидент. В социалните мрежи се срещат предположения, че е възможно да е следродилна депресия. \r\n\r\n До Силистра майката стигнала с такси. Преди ден силистренци пътуващи често с ферибота до отсрещния румънски град Кълъраш коментираха, трупът на жената бил изплувал. Все още обаче официална информация за това няма. \r\n\r\n Румънските гранични власти са уведомени и имат описание на издирваните, а български катер на граничните власти продължава издирването. Бреговата охрана също прави обход. \r\n \n\t\t\t\t\t\t", "date": "2019.05.28", "title": "Издирват майка с 8-месечно бебе, изчезнали в река Дунав"}
{"url": "http://www.bnews.bg/article/261146-uefa_zapochna_da_zadava_vaprosi_za_macha_ludogorets_cherno_more", "text": "\n УЕФА започна да задава въпроси към БФС за случилото се в последния кръг от първенството в петък, 24 май. \r\n\r\n Европейската централа е заинтересувана от това защо Черно море е играл с отслабен състав срещу Лудогорец, след като серия публикации в медии на Стария континент съобщиха за това. \r\n\r\n Особено ярко бе заглавието на агенция Reuters - \"Лудогорец спечели титлата, след като съперникът пусна отслабен състав\". \r\n\r\n Очаква се още на работните срещи на хора от различни комисии около двата финала в европейските турнири тази седмица в Баку и Мадрид, представители на УЕФА да поискат от ръководителите на БФС по-подробно обяснение за случилото се. \r\n\r\n Първите въпроси вече са постъпили в родната централа, а според информация на в. \"24 часа\", в канала за подаване на външни сигнали за съмнителни двубои към УЕФА има над 90 такива за срещата в Разград. \r\n\r\n Четвърти ден продължава мълчанието от Варна по случая, след като се очаква Черно море да излезе с позиция и да обясни защо бяха извадени от състава някои от най-опитните играчи, включително титулярният вратар и резервата му. \r\n\r\n Медийни публикации, основно в два спортни сайта у нас, развиха теза за това, че споменатите асове на \"морето\" са заподозрени в симулативна игра в друг мач - 1:3 срещу ЦСКА 20 дни по-рано. \r\n\r\n Никой от ръководителите на Черно море обаче не е потвърдил или отрекъл, а БФС е принуден да изиска някаква позиция от клуба за случилото се в Разград. \r\n\r\n Родната централа трябва да има готови отговори, тъй като въпросите от УЕФА започват да идват. А такива могат да дойдат само от Варна. \r\n\r\n Очакваше се в понеделник мълчанието около скандала да бъде нарушено, но говорят основно играчите, както и треньорът Илиан Илиев. Той призна, че в сряда, 22 май, му е било казано от ръководството да извади от състава въпросните футболисти. \r\n \n\t\t\t\t\t\t", "date": "2019.05.28", "title": "УЕФА започна да задава въпроси за мача Лудогорец - Черно море"}
{"url": "http://www.bnews.bg/article/261147-spetsprokuraturata_s_aktsiya_sreshtu_kmeta_na_bozhurishte", "text": "\n Специализираната прокуратура провежда акция в кметството на община Божурище по разследване на длъжностно престъпление на кмета. \r\n\r\n В момента се извършват претърсвания и изземвания в сградата на общината и на други адреси, както и лични обиски. Провеждат се разпити на свидетели, съобщиха от Специализираната прокуратура. \r\n\r\n Според събраните доказателства сочат, от 21 ноември 2018 г. до 27 декември 2018 г., в условията на продължавано престъпление, в качеството си на длъжностно лице, заемащо отговорно положение, кметът е нарушил служебните си задължения с цел да набави за себе си или за другиго имотна облага. С това е създал условия за нанасяне на вреда на общината в значителни размери. \r\n\r\n Акцията е и със съдействието на служители от КПКОНПИ и СДВР. \r\n \n\t\t\t\t\t\t", "date": "2019.05.28", "title": "Спецпрокуратурата с акция срещу кмета на Божурище"}
{"url": "http://www.bnews.bg/article/261152-dzhambazki_se_obizhda_na_gey_sega_se_setil_da_sadi_siderov_karakachanov_hvarlya_sinyata_kaska_ne_mu_se_zanimavalo_s_tsigani_tsirkat_e_palen", "text": "\n Вкарването на двама евродепутати от ВМРО предизвика поредна размяна на обиди сред лидерите на „Обединените патриоти“. \r\n\r\n Красимир Каракачанов обвини коалиционните си партньори в предателство - „лъжейки като долни цигани“, Ангел Джамбазки обяви, че ще съди Волен Сидеров. Той му отвърна с обида за сексуалната му ориентация. А Валери Симеонов размаха пръст и припомни, че ВМРО и „Атака“ са предопределили всички да се явят самостоятелно на евровота, показва репортаж на бТВ. \r\n\r\n „Атака“ и НФСБ получиха по-малко гласове от независими кандидати като Минчо Христов и бившата кметица на „Младост“ Десислава Иванчева.    \r\n\r\n Първи в понеделник се обадиха от ВМРО. Водачите на партията коментираха, че са получили удари под кръста и от опоненти, и от партньори. А Красимир Каракачанов обяви, че сваля синята каска на помирител в малката коалиция.  \r\n\r\n „Аз повече синя каска няма да играя и не го играх синя каска. Има неща, които трудно ще забравя, удари, нож в гърба – нанесени от хора, които вие смятате, че са мои коалиционни партньори, позволявайки си да говорят за мен и г-н Джамбазки лъжи, лъжейки като долни цигани”, коментира Красимир Каракачанов, лидер на ВМРО.  \r\n\r\n Ангел Джамбазки се зарече да съди Волен Сидеров за клевети, изречени по време на кампанията. В поредица репортажи телевизия „Алфа“ показа компромати срещу Джамбазки по адрес на неговата сексуална ориентация.  \r\n\r\n „Аз съм готов и ще съдя всеки, който изрича лъжи и клевети. Ще трябва да докаже твърденията си в съда, защото в тази кампания бяха изречени много грозни клевети и лъжи”, заяви Джамбазки.  \r\n\r\n Според Сидеров обаче Джамбазки пишел доноси срещу него в Брюксел с аргумента, че лидерът на „Атака“ е неприемлив за консерваторите. \r\n\r\n „Трябва да ви кажа, че много се стряскам, когато ме заплашват хора, за които не е ясно точно каква е тяхната сексуална ориентация, аз затова предложих всички кандидати за евролистите да обявят каква е тяхната сексуална ориентация, но да го кажат, за да не бъдат изнудвани с това. Когато г-н Джамбазки каже нещо, се разтрепервам от страх, но той не е мой тип”, заяви Волен Сидеров, цитиран от бТВ. \r\n\r\n Той отиде и по-далеч в съмненията си за ВМРО. Според него от партията на Каракачанов решили да се явят самостоятелно на евровота - „сключили сделка с ГЕРБ и ДПС, за да получат този резултат от купен вот, имам много информация и тя ще стигне до съответните органи”. А Каракачанов отвърна: „На крива ракета – космосът ѝ пречи, за киселото грозде също.“ \r\n\r\n Към стрелбата между „Атака“ и ВМРО се включи и лидерът на НФСБ Валери Симеонов, който с половин уста каза, че от ВМРО първи взели решение сами да се явят на евровота и това принудило останалите две партии сами да участват в изборите.  \r\n \n\t\t\t\t\t\t", "date": "2019.05.28", "title": "Джамбазки се обижда на \"гей\", сега се сетил да съди Сидеров! Каракачанов хвърля синята каска, не му се занимавало с \"цигани\"! Циркът е пълен! "}
{"url": "http://www.bnews.bg/article/261148-nyakolko_semeystva_otkazaha_da_osinovyat_zdravo_dete", "text": "\n 2-годишно дете търси осиновители. То е здраво, но кандидати за него няма. Причината - заболяване на майката, което евентуално детето може да отключи в бъдеще. \r\n\r\n Още с първия си дъх детето започва трудна битка - тази за собствено семейство. Почти веднага след раждането лекарите подават сигнал към социалните. \r\n\r\n \"Детето е застрашено от изоставяне от неговата майка, която е била във видимо неадекватно състояние\", заяви директорът на РДСП - Враца Мария Търнавска пред Нова тв. \r\n\r\n Пет дни след раждането то е изписано и го поемат социалните работници. Търсят му приемно семейство и два месеца по-късно откриват такова. И до днес детето живее с тях. \r\n\r\n След като шест месеца биологичната му майка не подава документи, с които да си поиска детето обратно, през януари тази година го вписват в регистъра за осиновявания. \r\n\r\n \"То е от български произход и е здраво. Това е детето мечта за осиновителите\", поясни Мария Търнавска \r\n\r\n А кандидати за осиновители по принцип не липсват. Информацията за тях е събрана в томове и класьори. Томовете са 97. Във всеки от тях има информация за 100 чакащи семейства. Допълнително има и десетки класьори с досиета. Отново на кандидат осиновители. \r\n\r\n Именно в страниците на тези томове социалните експерти започват да търсят родители за вече 2-годишното дете. На всеки, който е подходящ, обясняват, че бащата е неизвестен, а майката с психическо заболяване. Въпреки това кандидат осиновителите искат среща с детето. \r\n\r\n Те много го харесват. После обаче идват колебанията. Въпреки че е здраво имат сериозни опасения, че заболяването на майката може да се отрази и на детето един ден. Отказалите се до момента са 4 семейства. Ако скоро не се появи българско семейство, което да приеме без предразсъдъци и бъдещи опасения малкото дете, то след месец, папката му ще попадне измежду документите на децата, чакащи за международно осиновяване. \r\n\r\n \"Чужденците нямат такива притеснения по отношение на здравословното състояние на детето. Никога не се притесняват от фамилната обремененост\", каза още Мария Търнавска. \r\n\r\n Затова социалните са сигурни, че дори в продължение на месеци никой да не е пожелал да чуе думите мама и тати от 2-годишното дете, то намирането на осиновители в чужбина ще се случи за броени седмици. \r\n \n\t\t\t\t\t\t", "date": "2019.05.28", "title": "Няколко семейства отказаха да осиновят здраво дете"}
{"url": "http://www.bnews.bg/article/261149-vav_frantsiya_prieha_zakonoproekt_za_vazstanovyavane_na_notr_dam_ot_pozhara", "text": "\n Френският Сенат прие снощи законопроект за възстановяване на парижката катедрала Нотр Дам от пожара, който миналия месец унищожи покрива и островърхата й кула, предаде ДПА. \r\n\r\n Законопроектът, предвиждащ бързо възстановяване на прочутата катедрала, бе одобрен от Националното събрание по-рано този месец. Той допуска изключения от екологичните правила и изискванията за културното наследство, както и за търговете за поръчки във връзка с възстановяването. \r\n\r\n Социологическа анкета, публикувана през април показа, че повечето участници искат катедралата да бъде възстановена точно каквато е била преди пожара. \r\n\r\n Президентът Еманюел Макрон обяви международен конкурс, в който може да бъдат направени предложения за заменяне на островърхата кула с модерни архитектурни решения. Тя беше висока 93 м и бе сътворена от реставратора Южен Виоле-льо-Дюк през 19 в. \r\n\r\n Макрон поиска Нотр Дам да бъде възстановена за пет години, но според експерти този срок е твърде кратък, напомня ДПА. \r\n \n\t\t\t\t\t\t", "date": "2019.05.28", "title": "Във Франция приеха законопроект за възстановяване на Нотр Дам от пожара"}
{"url": "http://www.bnews.bg/article/261145-mae_prizova_za_podkrepa_na_yadrenata_energetika", "text": "\n Международната агенция за енергията (МАЕ) отправи призив за мерки в подкрепа на ядрената енергетика и изрази безпокойство от последиците на отказа от нея върху емисиите парникови газове, предаде Франс прес, цитирана от БТА. \r\n\r\n Ядрената енергетика може скоро да затъне в упадък по света със затварянето на остаряващи централи, каза Фатих Бирол, изпълнителен директор на МАЕ, в доклад, посветен на ядрената енергия. \r\n\r\n \"Ако правителствата не променят сегашните си политики, развитите икономики ще се лишат от две трети от ядрените си мощности, което означава огромно увеличение на емисиите от въглероден диоксид\", предупреждава Бирол. \r\n\r\n Ядрената енергия сега осигурява около 10 на сто от електричеството по света, но делът й намалява с остаряването на \"ядрения парк\" и поради малкия брой проекти за строеж на нови реактори. \r\n\r\n За борбата с климатичните промени ще се налага все повече да се използва електричество, при чието производство не се отделят или се отделят малки количества въглероден диоксид - както е при възобновяемите енергийни източници и ядрената енергия, посочва МАЕ. \"Без инвестиции в ядрената енергетика ще е много по-трудно да се изгради устойчива енергийна система\", се казва в доклада. \r\n \n\t\t\t\t\t\t", "date": "2019.05.28", "title": "МАЕ призова за подкрепа на ядрената енергетика"}
{"url": "http://www.bnews.bg/article/261154-moshten_vzriv_v_kashtata_na_balgarin_v_germaniya_stotitsi_sa_evakuirani", "text": "\n Мощна експлозия избухна в дома на 43-годишен българин с германски паспорт в град Халберщат в провинция Саксония-Анхалт в нощта на неделя срещу понеделник, съобщиха местните медии. Сигналът е подаден 30 минути след полунощ в понеделник, като на място са изпратени над 200 полицаи, пожарникари и спасители. Районът около дома на българина е бил отцепен, а над 600 жители на квартала са били евакуирани.  \r\n\r\n При огледа в къщата са открити опасни химикали, заради което е затворена за движение и близката до града магистрала. На място са пристигнали и сапьори, както и специалисти по взривни вещества. Българинът е транспортиран в болница с откъсната ръка и е настанен в реанимацията в кома. Той е бил сам в дома си при експлозията. Няма други пострадали. \r\n\r\n По неофициална информация на германските медии, е възможно къщата на 43-годишния мъж да е ползвана като място за сглобяване на бомби или за нарколаборатория.  \r\n \n\t\t\t\t\t\t", "date": "2019.05.28", "title": "Мощен взрив в къщата на българин в Германия, стотици са евакуирани"}
