{"url": "http://www.bnews.bg/article/261142-sadat_ostavi_minyu_staykov_v_aresta", "text": "\n Апелативният специализиран наказателен съд потвърди най-тежката мярка за неотклонение \"задържане под стража\" спрямо бизнесмена Миню Стайков, предаде Нова телевизия. \r\n\r\n Решението на съда е окончателно и не подлежи на обжалване. \r\n\r\n Припомняме, собственикът на \"Винпром - Карнобат\" е обвинен за ръководене и за участие в организирана престъпна група за производство на цигари без бандерол, данъчни престъпления, пране на пари и за злоупотреби с еврофондове. \r\n\r\n Той е обвинен за злоупотреба с евросредства \r\n\r\n С допълнително обвинение той се сдоби в началото на май, когато стана ясно, че Специализираната прокуратура разследва 8 души за престъпления с евросредства по ПРСР и Програмата за конверсия на лозята, като зам.-главният прокурор Иван Гешев определи разследването като \"разбиване на империята \"Карнобат\". \r\n\r\n След разпита си по разследването срещу Стайков от 9 май в Спецпрокуратурата тогавашният министър на земеделието Румен Порожанов, като бивш шеф на ДФ \"Земеделие\", заяви, че е готов да подаде оставка. На 14 май той го стори и тя бе приета от премиера Борисов. \r\n\r\n Заради повдигнатите му нови обвинения само дни преди да изтече законоустановеният срок за задържането му, Стайков започна гладна стачка в знак на протест. \r\n\r\n   \r\n \n\t\t\t\t\t\t", "date": "2019.05.27", "title": "Съдът остави Миню Стайков в ареста"}
{"url": "http://www.bnews.bg/article/261137-borisov_rolyata_na_tsvetanov_v_gerb_beshe_silno_preuvelichena", "text": "\n „Доволен съм, щом сме победили, при това участие на президента, даже ми е много драго за Асеновград, че отидоха и Радев, и Корнелия накуп и ги бихме с над 1000 гласа, при прякото участие на президента срещу нас в полза на БСП. Благодаря на хората, че не се подведоха по тази злоба, тази жлъч и всичко останало“, коментира премиерът Бойко Борисов пред журналисти в Габрово ден след провелите се избори за членове на ЕП. \r\n\r\n Премиерът изрази задоволство от работата на всички партийни структури в страната по време на предизборната кампания. „Очевидно, че беше силно преувеличена ролята на Цветанов, видяхте - изтеглих го назад, структурите си работят, евродепутатите са ни в пъти, в класи по-добри от тези от другата страна. Те въобще една европейска тема не повдигнаха“, заяви още Бойко Борисов. \r\n \n\t\t\t\t\t\t", "date": "2019.05.27", "title": "Борисов: Ролята на Цветанов в ГЕРБ беше силно преувеличена "}
{"url": "http://www.bnews.bg/article/261139-burgazliyata_ubil_zhena_si_s_chuk_se_izpravya_pred_sada", "text": "\n Бургазлията, който уби жена си с чук, се изправя пред съда. \r\n\r\n Манол М. е обвинен за това, че на 19 октомври миналата година в бургаския квартал \"Сарафово\" умишлено причинил смъртта на своята съпруга. Той й нанесъл множество удари с чук в главата, довели до тежка черепно-мозъчна травма. \r\n\r\n 70-годишният мъж бил видимо спокоен след извършването на деянието. Той казал на шофьора на пристигналата линейка да изключи сирената, защото жена му вече била мъртва - той я убил с чук, като нанесъл 10 удара. Медиците го попитали дали говори сериозно, а мъжът отговорил, че е сериозен, че убил жена си с 10 удара с чук и че още дишала, като я задушил с възглавница \r\n \n\t\t\t\t\t\t", "date": "2019.05.27", "title": "Бургазлията, убил жена си с чук, се изправя пред съда\r\n"}
{"url": "http://www.bnews.bg/article/261138-momche_padna_ot_30_metra_v_opit_da_si_napravi_selfi_video", "text": "\n Младеж падна от покрива на сграда и загина на място, след като загуби равновесие в опит да си направи селфи. \r\n\r\n Момчето е паднало от около 30 метра в момент, когато се е подготвяло да си направи злополучната снимка. \r\n\r\n Инцидентът е бил заснет от една от охранителните камери в района. \r\n\r\n \r\n\r\n   \r\n \n\t\t\t\t\t\t", "date": "2019.05.27", "title": "Момче падна от 30 метра в опит да си направи селфи (ВИДЕО)"}
{"url": "http://www.bnews.bg/article/261141-uzhasyavashto_tir_pomete_zhena_na_magistralata", "text": "\n Жена, водач на лек автомобил „Опел-Корса“, аварирал за гориво, пострада, след като бе ударена извън колата си от ТИР с македонска регистрация край град Кочериново, предаде БГНЕС . Пътният инцидент стана рано тази сутрин на АМ „Струма“ срещу гара Кочериново. \r\n\r\n На 1.5 км. след тунела при Шарков чифлик в посока пътен възел „Бобошево“, към 4.30 ч. тази нощ лекият автомобил с кюстендилска регистрация спира заради липса на гориво. Водачката се връща до Благоевград, пълни в туба и се придвижва до авариралия автомобил. Когато започва да го бута към аварийната лента, защото бил застанал напряко в активната лента, върху нея връхлита ТИР. \r\n\r\n От удара товарният автомобил избутва “Опел“-а в мантинелата, разделяща двете платна на автомагистралата. Водачката, която бутала лекия автомобил, е пострадала. С линейка на Спешен център-Рила е транспортирана до МБАЛ-Благоевград. Състоянието на жената е сериозно, но опасност за живота й няма. \r\n\r\n Движението по автомагистралата не е затруднено, отцепена е само аварийната лента след тунелите. Към 8 ч. пристигна друг влекач, за да изтегли ремаркето. \r\n \n\t\t\t\t\t\t", "date": "2019.05.27", "title": "УЖАСЯВАЩО! ТИР помете жена на магистралата\r\n"}
{"url": "http://www.bnews.bg/article/261134-ninova_hvarlya_ostavka", "text": "\n Заради загубата на БСП лидерът на партията Корнелия Нинова ще предложи да бъде започната нова процедура за избор на председател на социалистите. Това ще е първият път, в който лидер на БСП ще се избира от абсолютно всички членове на партията, а не само от елита на партийните организации. \r\n\r\n На извънредна пресконференция в понеделник, 27 май, посветена на резултатите от евроизборите предишния ден, Нинова каза още, че ще предложи и БСП да се върне в парламента и да се включи в законодателната дейност. \"Ще се явя на изборите за председател и ще участвам като останалите кандидати\", декларира тя. \r\n\r\n \"Не можете да считате, че от днес съм председател в оставка. Трябва утре да се събере националният съвет, да се изготвят правила и процедури. Едва след това ще се оттегля, за да съм наравно с останалите кандидати\", обясни Нинова на журналистически въпрос дали на практика си подава оставката. Тя предлага и всички структури на страната да направят конференции, за да направят анализ на резултатите и да решат дали искат да изберат нови местни лидери. \r\n\r\n Нинова не мисли, че отсъствието на БСП от парламента е повлияло негативно на резултатите й. Две седмици преди изборите социолозите давали лека преднина на БСП, но тогава партията също била извън Народното събрание. За тези две седмици станало нещо друго, но какво - е въпрос на съответните анализи, обясни Нинова. \r\n\r\n \"Ние загубихме тези избори - това е истината. Причините са две групи – и външни, и вътрешни\", каза още Нинова. По думите ѝ, външните причини са огромен корпоративен вот, използване на администрацията за подкрепа и т.н. „Вътрешните са партийни, които ние ще анализираме и оценим подробно в следващите дни“, каза още Нинова.   „Утре сме свикали Национален съвет. Ще влезем с няколко предложения“, посочи тя. \r\n\r\n „Смятам, че отговорността трябва да е солидарна на всички – от основни партийни организации до председател. Ще предложим да се проведат конференции във всички общини“, заяви Корнелия Нинова. \r\n \n\t\t\t\t\t\t", "date": "2019.05.27", "title": "Нинова хвърля оставка?"}
{"url": "http://www.bnews.bg/article/261135-tazhno_ta_chak_smeshno_17_evrodeputati_ot_5_partii_i_koalitsii_zaminavat_za_bryuksel_s_doverieto_na_po_malko_ot_10_ot_balgarskiya_narod", "text": "\n Равносметката от провелия се вчера вот у нас за членове на Европейския парламент е тъжна, та чак смешна. Народът зашлеви мощна плесница на цялата политическа класа, като дори не си направи труда да отиде до урните. Според всички знайни и незнайни социлози, които си изтриха подметките да обикалят телевизионните студиа, както и според ЦИК, изборната активност е едва 26,22%. Сред тези срамни проценти е била доста висока активността на т.н. “мъртви души” в списъците, което прави картинката още по-плачевна.  \r\n\r\n В тази връзка като най-точен можем да определим анализа, направен от бившия евродепутат Николай Бареков, който в личната си страница във Фейсбук заявява:  \r\n\r\n “Като изключим мъртвите души и гласуващите умрели, купените гласове, негласувалите, гласувалите против всички и за загубилите - “спечелилите” мандат 17 евродепутати от 5 партии и коалиции заминават за Брюксел с доверието на по-малко от 10% от българския народ. На тяхно място бих се срамувал, че ще спечелят по 1 милион евро за следващите пет години на гърба на един омерзен и погубен от политиците си народ”. \r\n\r\n Положението при сънародниците ни в чужбина далеч не е по-розово. Изнесените официални данни показват, че между 0,1 и 0,9 % от омерзените и избягали от родината си българи са упражнили правото си на вот. Логично не са гласували за управляващите партии, все пак именно те са ги прогонили от собствената им държава.  \r\n\r\n Отново изключително точен анализ на вота в чужбина прави Николай Бареков:  \r\n\r\n “Извинявам се за прибързаните изводи за диаспората в чужбина. Всъщност 28% на ДБ зад граница са цифром и словом 6 хиляди души. Горе-долу едно средно голямо село. Общо гласували българи в чужбина за всички партии - около 18-20 хиляди, колкото една махала на Кърджали. Това прави 0,1-0,9% от нашите над 2 милиона икономически емигранти, в тч и служителите по посолствата ни. Оглушителна присъда с омерзение от българите в чужбина за цялата ни провалена политическа класа!”.  \r\n\r\n В заключение - предвид резултатите чия победа празнуват партиите - “победители” на изминалия вот не става ясно, но българският народ категорично демонстрира своето тотално отвращение от родните политици, затънала до уши в корупционни схеми и скандали. \r\n \n\t\t\t\t\t\t", "date": "2019.05.27", "title": "ТЪЖНО, ТА ЧАК СМЕШНО! 17 евродепутати от 5 партии и коалиции заминават за Брюксел с доверието на по-малко от 10% от българския народ"}
{"url": "http://www.bnews.bg/article/261140-lekari_v_shok_izvadiha_ot_stomaha_na_mazh_lazhitsi_tirbushoni_chetki_za_zabi_i_nozh", "text": "\n Лекари от индийския окръг Манди откриха 14 метални предмета - лъжици, тирбушони, малък нож, в стомаха на мъж, оплакващ се от коремни болки, съобщи в. \"Сън\". \r\n\r\n Странното съдържание на стомаха на пациента разкрила рентгенова снимка. Той бил опериран по спешност и лекарите извадили седем малки лъжички, две четки за зъби, два малки тирбушона, един малък нож. \r\n\r\n Според лекарите пациентът страда от хранително разстройство, при което човек започва да яде нехранителни продукти - хартия, метал, дърво. \r\n\r\n Пациентът е в критично състояние, но лекарите се надяват скоро да започне да се възстановява. \r\n\r\n В началото на месеца хирурзи оперираха друг мъж в Индия, погълнал повече от 100 пирона. \r\n \n\t\t\t\t\t\t", "date": "2019.05.27", "title": "ЛЕКАРИ В ШОК! Извадиха от стомаха на мъж лъжици, тирбушони, четки за зъби и нож"}
{"url": "http://www.bnews.bg/article/261133-predsrochni_parlamentarni_izbori_v_gartsiya_tsipras_podava_ostavka", "text": "\n Партията на гръцкия премиер Алексис Ципрас претърпя тежка загуба на европейските избори. Неговата „Сириза“ изостава с 10% от основната опозиционна партия „Нова демокрация“, поради което Ципрас заяви, че свика предсрочни парламентарни избори. \r\n\r\n „Гърция е изпратила силно послание. Хората са оттеглили доверието си“, каза лидерът на „Нова демокрация“ Кириакос Мицотакис и призова за оставка на правителството. \r\n\r\n В отговор Алексис Ципрас ще поиска от президента разпускането на парламента. Изборите вероятно ще се проведат на 30 юни, след като мине вторият тур на местните избори, насрочен за 2 юни. \r\n\r\n Ципрас призна, че е разочарован и резултатите не са оправдали очакванията му. \r\n \n\t\t\t\t\t\t", "date": "2019.05.27", "title": "Предсрочни парламентарни избори в Гърция – Ципрас подава оставка"}
{"url": "http://www.bnews.bg/article/261136-papi_hans_e_noviyat_na_mariya_ilieva", "text": "\n Мария Илиева публикува снимка, на която целува Папи Ханс. Кадърът показва как поп певицата и Константин Трендафилов, по-известен като Папи Ханс, нежно се целуват по устните. \r\n\r\n Фотосът е от наградите на \"БГ радио\", на които Мария спечели приза за българска изпълнителка. Тя публикува кадрите от концерта през уикенда, за да анонсира тв излъчването на церемонията от Пловдив в национален ефир. \r\n\r\n Мария и Папи Ханс се целуват по устните в момента, в който до тях стои репортер с микрофон в ръка и иска да зададе въпрос на Илиева. Известно е, че поп певицата харесва по-млади мъже, особено под 30 години, това породи слухове дали Папи не е новото гадже на Мария Илиева. \r\n \n\t\t\t\t\t\t", "date": "2019.05.27", "title": "Папи Ханс е новият на Мария Илиева"}
{"url": "http://www.bnews.bg/article/261132-pravitelstvoto_poiska_partiite_da_varnat_18_6_mln_lv_subsidii", "text": "\n Министерски съвет прие промени в Закона за политическите партии, според които държавната субсидия за партиите се фиксира на 11 лева на глас. \r\n\r\n Последният скандал по повод субсидиите избухна след разследване на Шоуто на Слави, според което се оказа, че партиите са взели не по 11 лева, а 13,23 лева. \r\n\r\n А главният прокурор разпореди проверка дали са извършени нарушения на Закона за политическите партии при определяне на субсидиите за партиите за 2018 г. \r\n\r\n С решението на правителството, взето неприсъствено, се определят правила за формиране и разпределение на държавната субсидия, като се уреждат отношения във връзка с прилагането на закона в предходни години. \r\n\r\n Доразвива се уредбата, свързана с планиране на необходимите разходи за държавната субсидия, като се диференцират случаите, в които в рамките на бюджетната година правоимащите получават държавна субсидия за цяла календарна година или за по-кратък период. Също така се предвижда планираните по централния бюджет за съответната година разходи да бъдат индикативни. \r\n\r\n При така  предложената законова уредба общият размер на държавната субсидия за политическите партии и коалиции за една година ще бъде намален с 6,5 млн.лева. \r\n\r\n Предложеният начин на изчисляване на общия размер на държавната субсидия за политическите партии и коалиции ще бъде отнесен за периода от 26.05.2016 г. до изплатената към 30.04.2019 г. и икономията за бюджета би възлязла на 18,6 млн. лева. \r\n\r\n   \r\n \n\t\t\t\t\t\t", "date": "2019.05.27", "title": "Правителството поиска партиите да върнат 18.6 млн.лв. субсидии"}
{"url": "http://www.bnews.bg/article/261129-misis_balgariya_yana_sredkova_stana_krastnitsa_na_parvoto_bebe_zachenato_po_programata_iskam_bebe", "text": "\n Носителката на титлата „Мисис България Свят 2018“ Яна Средкова стана кръстница на първото бебе заченато по програмата „Искам бебе“. \r\n\r\n Малкият Калоян бе кръстен от Яна и нейния съпруг, а щастливите родители написаха в социалните мрежи: \r\n\r\n „Имаме си християнче! Благодарим ви, че станахте духовно семейство и водачи на най- скъпото ни, нашия Калоян“. \r\n\r\n От години Яна Средкова се е посветила на каузата да помага на семейства с репродуктивни проблеми. Зад гърба си тя има множество благотворителни кампании за набиране на средства, за да сбъдне най-съкровената мечта за всяко семейство - да има собствена рожба. \r\n\r\n Именно Калоян е първото бебе заченато с помощта на Яна и Фондация „Искам бебе“.  Яна е омъжена, има три деца – едно момиче и две момчета. Тя развива успешен бизнес със  здравословни храни, безглутеново и клетъчно хранене. Собственик е на ресторант Green Bsket и на модна линия със същия бранд. \r\n \n\t\t\t\t\t\t", "date": "2019.05.27", "title": "Мисис България Яна Средкова стана кръстница на първото бебе заченато по програмата „Искам бебе“"}
{"url": "http://www.bnews.bg/article/261128-cherno_more_se_razdeli_s_oshte_chetirima_dnes_se_ochakva_pozitsiya_za_skandala", "text": "\n Чистката в Черно море продължава с пълна сила и още четирима играчи се раделиха с варненци. \r\n\r\n Този път обаче не са замесени детектори на лъжата и съмнителни обстоятелства, а просто изтичащите им договори няма да бъдат подновени. \r\n\r\n Това са националът Радослав Василев, както и чужденците Мехди Фенуш, Юго Кононго и Жоаким Балми. \r\n\r\n Клубът съобщи това на официалния си сайт, като благодари на играчите и им пожела успех. \r\n\r\n Не такава е ситуацията около групата играчи, замесена в скандала с детектора на лъжата. \r\n\r\n Легендата Георги Илиев, вратарите Иван Дюлгеров и Георгир Китанов, бранителите Виктор Генев и Пламен Димов, както и халфът Петър Витанов изненадващо отпаднаха от групата на \"моряците\" за гостуването в Разгран. \r\n\r\n Появиха се информации, че те са се провалили на детектор на лъжата след загубата от ЦСКА с 1:3 на 4 май. Впоследствие играчите доброволно преминаха втори детектор, който показва, че не са играли симулативно във въпросния мач. \r\n\r\n В крайна сметка всички без вратаря Иван Дюлгеров са отстранени от отбора, а изпълнителният директор на тима Марин Маринов заяви, че днес ще има официална декларация за целия скандал. \r\n \n\t\t\t\t\t\t", "date": "2019.05.27", "title": "Черно море се раздели с още четирима, днес се очаква позиция за скандала"}
{"url": "http://www.bnews.bg/article/261130-prezidentat_niskata_izbiratelna_aktivnost_e_shamar_za_polititsite", "text": "\n \"Рекордно ниската избирателна активност е не само шамар за политическата класа от огромното мнозинство от българите, а е повод много сериозно да се замислим, защото демократична Европа има минимум два пъти по-голяма избирателна активност. Това показа, че ние продължаваме да се отдалечаваме като качество на живот”, коментира Румен Радев. \r\n\r\n Според държавния глава тези избори не могат да бъдат индулгенция за корупционните скандали. \r\n\r\n По повод думите на Мария Габриел от ГЕРБ, че е невидим опонент, Радев заяви: \"Свикнал съм да ме пакетират, ако не в партия - в идеология, ако не в идеология - в нещо друго. Няма как да се получи, защото вие много добре знаете, че моите критики към управлението не са от вчера\", отбеляза президентът. \r\n \n\t\t\t\t\t\t", "date": "2019.05.27", "title": "Президентът: Ниската избирателна активност е шамар за политиците"}
{"url": "http://www.bnews.bg/article/261131-prokuraturata_razsledva_signali_za_kupuvane_na_glasove", "text": "\n Прокуратурата в Плевен образува досъдебно производство за купуване на гласове. \r\n\r\n Според анонимен сигнал в град Тръстеник има случаи, при които са предлагани по 80 лева за глас. \r\n\r\n По думите на говорителя на Окръжната прокуратура Добринка Матеева предлагането на пари за гласове е било ден преди вота - през деня за размисъл. \r\n\r\n \"Вчера в изборния ден, в късния следобед, са проведени спешни разпити пред съдия, като разследването към настоящия момент продължава. Засега няма задържани лица\", каза тя пред националното радио. \r\n \n\t\t\t\t\t\t", "date": "2019.05.27", "title": "Прокуратурата  разследва сигнали за купуване на гласове"}
{"url": "http://www.bnews.bg/article/261126-kamburov_arestuvan_sled_podhvarleni_30_leva_i_arogantno_povedenie", "text": "\n Пловдивското издание \"Марица\" внесе яснота около ареста на нападателя на Берое Мартин Камбуров. \r\n\r\n Легендарният голаджия, който има 217 попадения в родния елит и е втори във вечната ранглиста по този показател, бе арестуван от полицията в Пловдив вчера и ще прекара 24 часа в ареста. \r\n\r\n Скандалът станал пред дома му, когато униформени служители сложили скоба на автомобила му. \r\n\r\n Камбуров обяснил, че бърза и поискал веднага да плати глобата и скобата да бъде премахната. \r\n\r\n Той подхвърлил 30 лева на капака на колата и седнал в нея. Поведението му обаче било доста арогантно и след няколко предупреждения, полицаят щракнал белезниците. \r\n\r\n В същото време към тях се приближил друг човек от квартала, който започнал да снима случващото се с телефона си. Тъй като отказал да се легитгимира, той също бил задържан и отведен в Трето районно. \r\n \n\t\t\t\t\t\t", "date": "2019.05.27", "title": "Камбуров арестуван след подхвърлени 30 лева и арогантно поведение"}
{"url": "http://www.bnews.bg/article/261123-shofyor_namushka_drug_v_garba_pri_spor_na_patya", "text": "\n 30-годишен шофьор от Варна е бил намушкан с нож в гърба от друг водач след скандал на пътя, съобщиха от Областната дирекция на МВР в морския град.  \r\n\r\n Сигналът за инцидента, който е станал на кръстовището на улиците \"Джеймс Баучър\" и \"Уилям Гладстон\", е подаден вчера около 18.30 часа. Възникналата конфликтна ситуация на пътя е прераснала във физическа саморазправа. \r\n\r\n Единият шофьор нанася прободна рана в гърба на другия и напуска местопроизшествието. След проведени действия по разследване на случая и оперативно – издирвателни дейности е установено, че извършител на деянието е 37-годишен варненец, който е криминално проявен. \r\n\r\n По случая има образувано досъдебно производство, материалите са докладвани на прокурор от Районна прокуратура – Варна. Мъжът е задържан за срок до 24 часа. \r\n\r\n Няма опасност за живота на пострадалия 30-годишен варненец. \r\n \n\t\t\t\t\t\t", "date": "2019.05.27", "title": "Шофьор намушка друг в гърба при спор на пътя"}
{"url": "http://www.bnews.bg/article/261124-ekstradirat_marinela_arabadzhieva_v_balgariya_na_30_may", "text": "\n Съпругата на Ветко Арабаджиев - Маринела, ще бъде екстрадирана от Испания в България на 30 май, научи Dir.bg от свои източници в прокуратурата. \r\n\r\n Най-вероятно бизнесдамата ще бъде върната у нас с полет от Мадрид.  \r\n\r\n Ветко и Маринела Арабаджиеви бяха задържани в Барселона през месец март, след като България ги обяви за международно издирване и издаде Европейски заповеди за арест още на 31 август м. г., когато при спецоперация в хотелите им - \"Маринела\" в София, и \"Марица\" в Пловдив бяха открити 10 млн. лева кеш. Тогава беше арестуван най-малкият син на семейството - Вълчо Арабаджиев. Той изкара в ареста близо 8 месеца и беше освободен под гаранция от половин милион лева. \r\n\r\n След ареста на сина им стана ясно, че Арабаджиеви са на почивка във Франция, а адвокатът им твърдеше, че те ще се завърнат до дни в България. Това обаче така и не се случи. Спецпрокуратурата им повдигна обвинения задочно за участие в организирана престъпна група за укриване на данъци и пране на пари.  \r\n\r\n На 4 май Ветко Арабаджиев бе върнат в България от испанските власти. От летище София той беше отведен директно в следствения арест.  \r\n \n\t\t\t\t\t\t", "date": "2019.05.27", "title": "Екстрадират Маринела Арабаджиева в България на 30 май"}
{"url": "http://www.bnews.bg/article/261125-fiat_kraysler_otpravi_oferta_za_slivane_s_reno", "text": "\n Компанията \"Фиат Крайслер\" (Fiat Chrysler Automobiles NV - FCA) отправи предложение за сливане с френския си конкурент \"Рено\" (Groupe Renault), обяви в понеделник италианско-американският автомобилен производител, като подобна сделка може да доведе до създаването на третия най-голям автомобилен производител в света, съобщават Ройтерс и \"Уолстрийт джърнъл\", цитирани от БНР. \r\n\r\n Собствеността върху съвместния бизнес ще бъде равномерно разпределена между акционерите на FCA и Groupe Renault и ще създаде автомобилен производител, който продава ежегодно 8,7 милиона автомобила и който ще има силно присъствие в ключови региони, автомобилни пазари и технологии, генерирайки 5 милиарда евро годишно, посочи FCA в официално изявление. \r\n\r\n Предложението на италианско-американският автомобилен производител ще бъде обсъдено от Съвета на директорите на Renault през днешния ден. \r\n\r\n \"Широкото и допълващо се портфолио на съвместната марка ще осигури пълно покритие на пазара, от луксозните до мейнстрийм автомобилите\", се казва в изявлението на \"Фиат Крайслер\". \r\n\r\n Предложената сделка ще обедини двата автомобилопроизводителя в холандска холдингова компания. След изплащане на специален дивидент от 2,5 милиарда евро на акционерите на FCA, всяка от двете компании ще получи 50 процента от комбинираното предприятие под формата на нови акции. \r\n\r\n Преговорите между двете страни бяха в напреднала фаза в неделя и включиха редица възможни резултати, посочиха пред \"Уолстрийт джърнъл\" източници, запознати с въпроса. Според тях се очаква компаниите да обявят в понеделник споразумение за сътрудничество в области, които включват технология за електрически превозни средства, производствени платформи и свързаност. \r\n\r\n Председателят на \"Рено\" Жан-Доминик Сенард се срещна с френския финансов министър Бруно Льо Мер в петък и представи плана за сливане на двете компании. Френската държава, която притежава 15% от \"Рено\", не се противопоставя на сливането, посочиха източниците на \"Уолстрийт джърнъл\". \r\n\r\n От своя страна Ройтерс отбелязва, че натискът за консолидация сред производителите на автомобили нараства с оглед на предизвикателствата, свързани с електрификацията, затягането на емисионните разпоредби и скъпите нови технологии, разработени за стандартни и автономни превозни средства. \r\n \n\t\t\t\t\t\t", "date": "2019.05.27", "title": "\"Фиат Крайслер\" отправи оферта за сливане с \"Рено\""}
{"url": "http://www.bnews.bg/article/261127-yaponiya_kupuva_105_iztrebitelya_f_35", "text": "\n Япония планира да закупи 105 американски изтребителя пето поколение Ф-35, каза президентът на САЩ Доналд Тръмп. Това ще направи Страната на изгряващото слънце държава съюзник на САЩ с най-голям въздушен флот такива машини. \r\n\r\n \"Япония току-що обяви намерението си да поръча 105 чисто нови Ф-35 невидими за радарите на противника. Поръчката ще даде на Япония най-големия въздушен флот от Ф-35 в сравнение с всеки друг съюзник на САЩ\", каза Тръмп, който е в Токио на държавно посещение. \r\n\r\n Освен това от Токио Тръмп изпрати послание към севернокорейския лидер Ким Чен Ун, определяйки го като \"много умен\" човек, който е наясно, че трябва да се откаже от ядрените си оръжия, за да развие държавата си. \r\n \n\t\t\t\t\t\t", "date": "2019.05.27", "title": "Япония купува 105 изтребителя Ф-35"}
{"url": "http://www.bnews.bg/article/261115-slabo_zemetresenie_do_granitsata_s_makedoniya", "text": "\n Земетресение с магнитуд 2,8 по скалата на Рихтер е регистрирано на територията на Северна Македония, близо до границата с България. \r\nЗемният трус е усетен в 4,51 ч. тази сутрин с епицентър на 13 км северозападно от Пехчево и на 107 км югозападно от София, с дълбочина 10 км. \r\nНяма данни за материални щети. \r\n \n\t\t\t\t\t\t", "date": "2019.05.27", "title": "Слабо земетресение до границата с\r\nМакедония"}
{"url": "http://www.bnews.bg/article/261110-tir_udari_avariral_avtomobil_na_am_struma", "text": "\n Жена, водач на лек автомобил, аварирал за гориво, пострада след като бе ударена извън колата си от тир с македонска регистрация, съобщава БГНЕС. \r\n\r\n Пътният инцидент е станал рано тази сутрин на АМ \"Струма\" срещу гара Кочериново.   \r\n\r\n На 1.5 км след тунела при Шарков чифлик в посока пътен възел „Бобошево“, към 4.30 часа тази нощ лекият автомобил с кюстендилска регистрация спира заради липса на гориво. Водачката се връща до Благоевград, пълни в туба и се придвижва до авариралия автомобил. Когато започва да го бута към аварийната лента, защото бил застанал напряко в активната лента, върху нея връхлита тир. \r\n\r\n От удара товарния автомобил избутва колата в мантинелата, разделяща двете платна на автомагистралата. Водачката, която бутала лекия автомобил, е пострадала от удара. С линейка на Спешен център-Рила е транспортирана до МБАЛ-Благоевград. Състоянието на жената е сериозно, но опасност за живота й няма. \r\n\r\n   \r\n \n\t\t\t\t\t\t", "date": "2019.05.27", "title": "Тир удари аварирал автомобил на АМ \"Струма\" "}
{"url": "http://www.bnews.bg/article/261120-tsska_vze_reshenie_koy_shte_e_noviyat_trenyor", "text": "\n Люпко Петрович ще е треньор на ЦСКА през следващия сезон. Сърбинът поема отбора в тандем с Добромир Митов, както бе и в последните седмици на изминалия сезон. \r\n\r\n Ръководителите на клуба не са имали съмнения, че това е техният избор и за предстоящата спортна година. \r\n\r\n Люпко е в отлични отношения със собственика Гриша Ганчев, като три пъти води в различни периоди Литекс, с който спечели и Купата на България. С Левски пък стана шампион през 2001 г. \r\n\r\n 72-годишната треньорска легенда има във визитката си Купата на европейските шампиони, спечелена с Цървена звезда през 1991 г. \r\n\r\n Петрович е вдигал трофеи на три континента - в Африка (Руанда), Азия (Китай) и Европа (Югославия, Сърбия, България). \r\n\r\n Митов ще остане в щаба като основен човек, като ще има думата при взимането на решенията. Опитът на Люпко обаче ще е ключов. Той вече е казал думата си и за селекцията, в която ще има поне 7 нови играчи, петима от които - чужденци. \r\n\r\n ЦСКА завърши на второ място, на точка зад Лудогорец. Така за трети пореден сезон сребърните медали са на \"Българска армия\", като клубът така и не може да спечели трофей през периода, след като се върна в елита от \"В\" група. \r\n\r\n За тези три сезона се смениха шест треньори, а Петрович ще получи шанса да направи подготовка и селекция, след което да стане поредният, който да опита да наруши хегемонията на Лудогорец. Клубът от Разград има 8 поредни титли и ако успее да стане първи догодина, ще достигне рекорда именно на \"червените\" - през 50-те и 60-те години на миналия век ЦДНА има девет поредни шампионски триумфа. \r\n \n\t\t\t\t\t\t", "date": "2019.05.27", "title": "ЦСКА взе решение кой ще е новият треньор"}
{"url": "http://www.bnews.bg/article/261113-lyo_pen_poiska_razpuskane_na_parlamenta", "text": "\n Лидерът на френската крайнодясна партия „Национален сбор“, която печели евроизборите във Франция, Марин Льо Пен призова за разпускане на Националното събрание. \r\n\r\n „Президентът няма друг избор, освен да разпусне Националното събрание“, каза тя в ефира на телевизия BFM след огласяването на предварителните резултати от изборите за Европейски парламент. \r\n\r\n „Гласът за „Национален сбор“ е глас за Франция и за нацията. След като резултатите от изборите дезавуираха властта тази вечер, президентът трябва да си направи съответните изводи“, подчерта Льо Пен. Тя смята, че днешният вот е показал нивото на доверие на французите в действащата власт. \r\n\r\n По-рано Жордан Бардела, който е водач на евролистата на „Национален сбор“, определи резултатите от гласуването като „наказание за управляващите“ и „урок по скромност за президента на Френската Република“. Освен това, той нарече днешният състав на Националното събрание не отговарящ на реалното желание на гражданите. В парламента мнозинство има президентската партия „Република, напред“. \r\n\r\n Социологическата агенция Elabe обяви предварителните резултати от вота на евроизборите. При избирателна активност от 52%, „Национален сбор“ печели 24,2%, а на второ място е „Република, напред“ с 22,4%.  \r\n \n\t\t\t\t\t\t", "date": "2019.05.27", "title": "Льо Пен поиска разпускане на парламента"}
{"url": "http://www.bnews.bg/article/261121-zadarzhaha_zapodozryan_za_bombeniya_atentat_v_lion", "text": "\n Полицията в Лион арестува 24-годишен мъж по подозрение, че стои зад бомбеното нападение в центъра на френския град миналата седмица, предаде Франс прес, като се позова на прокуратурата в Париж. \r\n\r\n Френският вътрешен министър Кристоф Кастанер написа в Туитър, че е задържан един заподозрян за атаката. Все още не са известни мотивите за атаката. \r\n\r\n При експлозията в Лион бяха ранени 13 души, сред които 10-годишно момиче. Бомбата избухна на 24 май, а охранителните камери заснеха млад мъж да оставя чанта пред пекарна. Чантата е избухнала около минута, след като той си тръгнал.  \r\n\r\n Младият мъж е карал велосипед и е носел светли бермуди, тъмна връхна дреха, слънчеви очила и каскет. \r\n\r\n Разследването на експлозията бе поето от специалисти по борба с тероризма поради обстоятелството около нападението, извършено посред бял ден и с взривно устройство, способно да причини травми на множество хора. В чантата са били поставени болтове и метални топчета. Полицията е открила и части от дистанционен детонатор и парчета бяла пластмаса, които вероятно са били част от устройството, както и седем батерии волт и половина. \r\n \n\t\t\t\t\t\t", "date": "2019.05.27", "title": "Задържаха заподозрян за бомбения атентат в Лион"}
{"url": "http://www.bnews.bg/article/261122-rusiya_vnasya_praskovi_i_chereshi_ot_severna_makedoniya_i_sarbiya", "text": "\n Руските власти разрешиха от 27 май внос в Руската федерация на костилкови култури от Северна Македония и Сърбия, съобщи ТАСС и БТА. \r\n\r\n Сред тези култури са праскови, вишни, череши, кайсии, нектарини, сливи. Доставките трябва да се осъществяват от зони свободни от причинителя на кафяво монилиазно гниене и трябва да бъдат съпроводени с лабораторна експертиза за този карантинен обект. \r\n \n\t\t\t\t\t\t", "date": "2019.05.27", "title": "Русия внася праскови и череши от Северна Македония и Сърбия"}
{"url": "http://www.bnews.bg/article/261114-nameriha_zaveshtaniyata_na_areta_franklin", "text": "\n Три саморъчни завещания бяха намерени в дома на певицата Арета Франклин, едното от които под възглавници във всекидневната й, съобщи Асошиейтед прес. \r\nПоследното е от март 2014 г. То разпределя богатството на Кралицата на соул музиката сред членове на семейството й. Част от написаното в него е нечетливо, има задраскани думи и фрази в полето. Намерено е в тетрадка под възглавници на канапе. \r\nАрета Франклин почина през август миналата година от рак на панкреаса. Тогава не беше намерено завещание. Трите саморъчни версии са открити този месец. \r\nДругите две завещания са стояли в заключен шкаф, ключът за който е намерен чак сега. Те са от 2010 г. \r\n  \r\nДейвид Бенет, който 40 години е адвокат на Арета Франклин, регистрира завещанията вчера. Той каза, че ги е показал на четиримата синове на певицата или техни адвокати, но не е постигнато споразумение кое от тях да бъде признато за валидно. Двама от синовете й не са съгласни със завещанията. \r\n\r\n Според законите на щата Мичиган, където почина Арета Франклин, състоянието й се поделя поравно между синовете й. \r\n \n\t\t\t\t\t\t", "date": "2019.05.27", "title": "Намериха завещанията на Арета Франклин"}
{"url": "http://www.bnews.bg/article/261107-veber_i_timermans_s_apel_kam_progresivnite_sili_za_obedinenie_v_ep", "text": "\n Кандидатът на Европейската народна партия (ЕНП) за председател на Европейската комисия (ЕК) Манфред Вебер отправи покана за обединение към социалистите, либералите и зелените за партньорство в следващия Европейски парламент. \r\n\r\n \"Оттук нататък тези, които искат силен Европейски съюз, трябва да обединят силите си, затова отново отправям покана към социалистите, либералите и зелените. Мисля, че трябва да седнем заедно и да определим мандата за следващите пет години\", заяви той. \r\n\r\n Покана към прогресивните сили за обединение отправи и кандидатът на социалистите Франс Тимерманс. \r\n\r\n \"Ще повторя предложението си да работим заедно с останалите прогресивни партии в този парламент, така че да се опитаме да създадем програма, която да отговори на аспирациите, мечтите и понякога на опасенията на нашите съевропейци\", каза Тимерманс. \r\n\r\n В интервю за БНР кандидатът за председател на Европейската комисия от Алианса на либералите и демократите за Европа Маргрете Вестагер казва, че е време да се разбие монопола на Европейската народна партия в евроинституциите. \r\n\r\n \"Имаше лидерство на Европейската народна партия в европейските институции много, много дълго време и е напълно оправдано да се иска по-добро разделение на властите и за позициите в парламента, и в комисията\", допълни Вестагер. \r\n \n\t\t\t\t\t\t", "date": "2019.05.27", "title": "Вебер и Тимерманс с апел към прогресивните сили за обединение в ЕП"}
{"url": "http://www.bnews.bg/article/261105-sad_v_bagdad_osadi_na_smart_trima_frantsuzi_za_prinadlezhnost_kam_idil", "text": "\n Трима френски граждани бяха осъдени вчера на смърт в Ирак заради принадлежност към терористичната организация \"Ислямска държава\", предаде Франс прес. \r\n\r\n Агенцията се позовава на магистрат от съда в Багдад, издал смъртната присъда. Това е първата подобна присъда в Ирак към граждани на Франция. \r\n\r\n Става дума за тримата френски граждани Кевин Гоно, Леонар Лопес и Салим Машу, арестувани в Сирия от Сирийските демократични сили и прехвърлени в Ирак заедно с други деветима французи през февруари. Съгласно иракския закон те могат да обжалват присъдата в 30-дневен срок. \r\n\r\n Досега трима граждани на Франция бяха осъдени на доживотен затвор за това, че са се присъединили към \"Ислямска държава\". На други деветима французи им предстои да бъдат изправени пред иракския съд по обвинения за членство в ИД, припомня Франс прес. \r\n\r\n Иракският съд осъди 29-годишна шведка на 15 години затвор за връзки с \"Ислямска държава\", предаде ТАСС. \r\n \n\t\t\t\t\t\t", "date": "2019.05.27", "title": "Съд в Багдад осъди на смърт трима французи за принадлежност към ИДИЛ"}
{"url": "http://www.bnews.bg/article/261109-tsipras_iska_predsrochni_parlamentarni_izbori_v_gartsiya", "text": "\n Гръцкият премиер Алексис Ципрас обяви, че в страната ще се проведат предсрочни парламентарни избори. Той съобщи това, след като неговата партия СИРИЗА загуби с около 9% от основната опозиционна сила „Нова демокрация“ на провелите се в неделя избори за Европейски парламент. Едновременно с това в Гърция се проведе и първият тур на местните избори. Вторият ще се състои на 2 юни. \r\n\r\n „След това ще помоля президента да насрочи парламентарни избори“, каза Ципрас. По-рано премиерът многократно заявяваше, че правителството му ще изпълни докрай 4-годишния си мандат и парламентарен вот ще има през октомври тази година. \r\n\r\n По данни на вътрешното министерство, при преброени 28,06% от подадените гласове, „Нова демокрация“ на Кириакос Мицотакис печели 33,25% от вота и получава 7 места в ЕП, а СИРИЗА – 23,92% и съответно 6 места. \r\n \n\t\t\t\t\t\t", "date": "2019.05.27", "title": "Ципрас иска предсрочни парламентарни избори в Гърция"}
{"url": "http://www.bnews.bg/article/261117-zaev_osvobodi_tsyaloto_rakovodstvo_v_partiyata_shte_smenya_i_ministri", "text": "\n Македонският премиер и лидер на управляващия Социалдемократически съюз /СДСМ/ Зоран Заев освободи всички заместник-председатели на партията - Фросина Ременски, Дамян Манчевски, Оливер Спасовски, Мухамед Зекири, Благой Бочварски и Петре Шилегов. \r\nТова става само няколко дни след като Заев отстрани всички 78 областни лидери на СДСМ. Сред уволнените е и досегашният генерален секретар на СДСМ Александър Кирацовски. Двама от зам.-председателите на партията имат водещи позиции в страната - Оливер Спасовски е министър на вътрешните работи, а Петре Шилегов е кмет на столицата Скопие. С постоветe си се разделят още и членовете на Изпълнителния комитет, тримата секретари и ръководителят на Форума за жени. Решенията бяха взети по време на заседание на Централния съвет на СДСМ. До момента е известно само името на новия генерален секретар на СДСМ Любчо Николовски, който бе министър на земеделието. \r\n\"Ще има смяна на министри, на зам.министри и други членове на кабинета. Ще има смяна на директори на държавни предприятия, на агенции, на държавни дружества. Ще има промяна навсякъде където няма резултати, навсякъде където имаше демонстрация на арогантност, липса на доблест, на демократичен капацитет и липса на успехи. Промените ще бъдат сериозни, така както това се случи в партията, защото така трябва да бъде\", подчерта Зоран Заев. \r\nТой отказа да съобщи колко министри ще бъдат сменени. \"Няма да казвам цифра. До момента са сменени шестима министри - на културата, на правосъдието, на образованието и трима без ресор. Аз лично се доближавам до позицията за смяна на една трета от министрите...Ще има смяна на повече от трима министри\", поясни македонският премиер. \r\nПрез следващата седмица Зоран Заев очаква обратна информация за предстоящите промени от лидера на Демократическия съюз за интеграция /ДСИ/ Али Ахмети, който е коалиционен партньор в правителството. Подобна информация очаква и от лидерите на другите формации - Алтернативата на Африм Гаши, ДПА на Мендух Тачи, както и от всички останали участници в управлението. \r\n\r\n Той каза, че няма никакво намерение да подава оставка. \r\nСпоред него положението в опозиционната партия ВМРО-ДПМНЕ е много по-лошо дори от времето когато тя се е ръководела от Никола Груевски. \"ВМРО-ДПМНЕ трябва да следва нашият пример. Там всичко е за смяна. Аз лично работех с Груевски, но в момента положението там е много по-зле. От този отговор сами си направете изводите за какво става въпрос. Не е моя работа да се грижа за подобрението на опозицията, но мой дълг е да призова в държавата да има по-отговорна опозиция, защото това е единственият начин властта да бъде по-отговорна и по-изпълнителна\", каза още Зоран Заев. \r\n \n\t\t\t\t\t\t", "date": "2019.05.27", "title": "Заев освободи цялото ръководство в партията, ще сменя и министри"}
{"url": "http://www.bnews.bg/article/261106-chetiri_versii_za_razbiliya_se_samolet_kray_ihtiman", "text": "\n Четири версии има за авиокатастрофата край Ихтиман, при която вчера загинаха мъж и жена - технически отказ, лошо време, влошаване на здравословното състояние на пилота или пилотска грешка. \r\n\r\n Сигналът за инцидента бе получен в 11.32 ч. в неделя, малко след като машината е излетяла. Малкият двумесен самолет е трябвало да изпълни своя летателен план от летище Ихтиман, до село Черньово до село Драганово. От първоначалния оглед на мястото, където е станал инцидента, стана ясно че машината е започнала да губи рязко височина и се е разбила. \r\n\r\n От Mинистерството на транспорта определиха самолета като \"експериментален\". Близък приятел на загиналите Иван Костадинов и Вяра Лозанова обясни, че машината е разработка на НАСА, а двамата били опитни в авиацията, съобщи bTV. \r\n\r\n \"Специално на този самолет Иван има голям опит - може би над 300 часа има на този самолет, така че го е опознал добре да не допуска някакви груби грешки\", обясни Антон Георгиев от сдружение \"Крила\", който познава и двамата загинали. \r\n\r\n Според Антон Георгиев пилотът е летял при всяко добро време за летене, правил е големи обиколки на България, участвал е във всички събития на организацията на собственици на самолети. Беше доста активен в любителската авиация, обясни още Георгиев. \r\n\r\n Той потвърди, че самолетът не е експериментален самолет, а серийно производство, дори е разработен от НАСА. \r\n\r\n \"Иван го поддържаше доста добре технически грижеше се за него... обичаше самолета. Администрацията достатъчно добре си изпълнява задълженията даже по - строго от всяка една друга държава. Затова и този самолет е регистриран в Италия\", обясни Антон Георгиев. \r\n\r\n Продължава разследването на инцидента, министерството на транспорта изяснява причините, а Националната следствена служба търсят евентуален виновен. Летището също е проверено, а останките на машината вече не са в полето до село Черньово. \r\n \n\t\t\t\t\t\t", "date": "2019.05.27", "title": "Четири версии за разбилия се самолет край Ихтиман"}
{"url": "http://www.bnews.bg/article/261118-prezidentat_na_rumaniya_nastoyava_pravitelstvoto_da_podade_ostavka", "text": "\n Президентът на Румъния Клаус Йоханис благодари на румънците за тяхната избирателна активност и за това, че са дали своя глас на референдума за правосъдието. \r\nТой поздрави и основните опозиционни партии за техните резултати и настоя управляващата партия да напусне властта след ниския резултат, който получи на изборите за ЕС. \r\n„Добър вечер, скъпи румънци, вие сте фантастични! Поздравявам ви! Избирателната активност е сензационна. Имаме около 50 % участие на изборите за ЕС и 40 % на референдума. Скъпи румънци, благодаря ви! Вие дадохте ясен и твърд глас, който не може да бъде игнориран от който и да е политик в Румъния. Референдумът приключи успешно. Така че, скъпи румънци, вие гласувахте ясно и категорично за правилната политика, за независимо правосъдие, за добро управление и за Румъния”, каза Йоханис в речта си веднага след като избирателните пунктове бяха затворени, а резултатите от екзит половете бяха обявени. \r\nРезултатите показаха, че управляващата Социалдемократическа партия и опозиционните партии Националната либерална партия и Алианс 2020 едва достигат до около 25 %.Президентът разкритикува СДП за начина, по който организира изборите и за дългите опашки в избирателните секции в чужбина. Той каза също, че резултатът за партията е много по-нисък от този на парламентарните избори през декември 2016 г. (45%). “Правителството на СДП трябва да напусне. Този резултат не може да се тълкува по друг начин ”, каза Йоханис. \r\n \n\t\t\t\t\t\t", "date": "2019.05.27", "title": "Президентът на Румъния настоява правителството да подаде оставка"}
{"url": "http://www.bnews.bg/article/261108-tramp_parvi_se_sreshtna_s_noviya_yaponski_imperator", "text": "\n Американският президент Доналд Тръмп стана първият чуждестранен лидер, който се среща с новия император на Япония, възкачил се на трона в началото на май след абдикацията на баща си Акихито. \r\n\r\n Американският държавен глава и съпругата му Мелания и японското императорско семейство си размениха снимки и други подаръци, съобщи Асошиейтед прес. \r\n\r\n Император Нарухито връчи на Тръмп традиционна японска керамика и порцеланова купа. Държавният глава на САЩ пък подари на императора американска виола в ръчно изработен калъф в Чарлстън, Западна Вирджиния, и снимка на американския композитор Арън Копланд. \r\n\r\n Мелания Тръмп подари на императрица Масако писалищен комплект от Белия дом, а императрицата подари на първата дама на декоративна кутия с традиционен японски дизайн. \r\n\r\n Четиримата си размениха и снимки. Императорският дворец има дългогодишен обичай императорът и императрицата да разменят със своите гости по време на държавни визити поставени в рамка снимки с автографи. \r\n\r\n Тръмп разкритикува \"огромния дисбаланс\" в търговските отношения с Япония в началото на срещата си в Токио с японския премиер Шиндзо Абе, съобщи Франс прес. \r\n\r\n \"Сигурен съм, че ще намерим решение след известно време\", добави той, имайки предвид търговските преговори между двете страни, по които не се очаква да бъде постигнато споразумение преди лятото. \r\n\r\n Тръмп каза, че има \"голямо уважение\" между неговата страна и Северна Корея и че те са извървели \"дълъг път\", въпреки задънената улица, в която са изпаднали двустранните преговори и неотдавнашните оръжейни изпитания, направени от Пхенян. \r\n\r\n Той говори и за кризата в отношенията между САЩ и Иран и заяви, че ако иранците искат преговори, ще ги получат. \"Никой не иска да се случат лоши неща, най-малко аз\", добави той. \r\n\r\n По-рано Тръмп той заяви, че търговските преговори с Япония протичат успешно, но основното ще бъде постигнато след парламентарните избори в Япония през юли. \r\n\r\n \"Отбелязахме голям напредък в нашите търговски преговори с Япония\", написа Тръмп в Туитър. \"Търговията със селскостопанска продукция и говеждо месо са големи залози. Основното ще бъде постигнато след изборите през юли и очаквам големи цифри!\", добави американският президент. Ден преди визитата му в Япония Тръмп заяви, че САЩ разчитат на по-честни търговски отношения с Япония и се надяват да сключат двустранно търговско споразумение в близко бъдеще. \r\n\r\n Американският президент е четиридневно държавно посещение в Япония. Вчера Тръмп и Абе играха голф, гледаха турнир по сумо и вечеряха заедно, демонстрират приятелски отношения, за да подчертаят силата на американско-японския съюз, но имат разногласия в областта на търговията и политиката по отношение на Северна Корея, отбеляза Ройтерс. В последния ден на визитата си във вторник Тръмп ще се качи на борда на японския хеликоптероносач \"Кага\" в базата Йокосука в Токийския залив. \r\n \n\t\t\t\t\t\t", "date": "2019.05.27", "title": "Тръмп първи се срещна с новия японски император"}
{"url": "http://www.bnews.bg/article/261111-nay_malko_10_dushi_postradaha_pri_ataka_sreshtu_avtobus_v_afganistan", "text": "\n Най-малко 10 души са пострадали при опит за атентат срещу автобус в Афганистан. Това съобщава БГНЕС. \r\n\r\n По информация на местните власти тази сутрин е избухнал взрив. Към момента Нито една терористическа групировка не е поела отговорност за случилото се. \r\n \n\t\t\t\t\t\t", "date": "2019.05.27", "title": "Най-малко 10 души пострадаха при атака срещу автобус в Афганистан"}
{"url": "http://www.bnews.bg/article/261119-agrobiznesat_tarsi_zaemi_za_noviya_zemedelski_sezon", "text": "\n „Как да намеря изгодно финансиране, за да подсигуря стопанската година, преди Държавен фонд „Земеделие“ да изплати полагащите ми се субсидии?“. “Как да осигуря бързо финансиране, без да минавам през сложните и тромави процедури на кредитните институции?“. „Има ли достатъчно коректен партньор, на когото мога да разчитам да финансира дейността ми, без да се притеснявам от скрити клаузи?“. Тези въпроси си задава всеки земеделски производител, който очаква тазгодишните субсидии от Държавен фонд „Земеделие“, но има нужда от бързи пари, за да финансира дейността си. Финансова помощ от Схемата за единно плащане на площ (СЕПП) в повечето случаи се изплаща в края на годината или началото на следващата, но все повече земеделски производители имат спешна нужда от свежи пари, за да подсигурят текущата стопанска година.  \r\n\r\n За да отговори на нарастващата нужда от финансиране на земеделските стопани, „Агрион Финанс“ разшири портфолиото си и лансира на българския пазар кредит, чието обезпечение е очакваната субсидия от ДФЗ.  Компанията е една от малкото извън банковия сектор, които предлагат кредит срещу субсидии. \r\n\r\n „Агрион Финанс“ осигурява финансиране до 100 % от одобрената субсидия при наличие на минимум 3 години успешна история в субсидирането, казаха от кредитното дружество. За земеделските стопани, които тепърва навлизат в бизнеса и имат само 1 година успешно усвояване на директните плащания, кредитът може да достигне до 90% от очакваната субсидия.   \r\n\r\n Максималният размер на финансирането се определя по индивидуален лимит, в зависимост от декларираните площи, за които се очакват преки доплащания. Максималният срок за изплащане на задълженията е 18 месеца, а гратисният период по главницата може да достигне 17 месеца.  Прилага се индивидуален погасителен план за всеки кредитоискател, в зависимост от специфичните му нужди и характера на бизнеса му. \r\nКредитът срещу субсидия е изцяло адаптиран към нуждите на земеделските стопани, които получават своите субсидии на база обработваеми площи и имат нужда от свежи пари за допълнителни инвестиции, покупка на земя и др. капиталови разходи, казаха от „Агрион Финанс“.  Процедурата за отпускане на кредити е максимално облекчена и осигурява бързо и безпрепятствено финансиране на земеделските производители.  Компанията не изисква плащането на такса ангажимент, каквато е практиката при другите кредитни институции.  \r\n\r\n „Основната ни цел е да осигурим адекватно финансиране на земеделските производители, което ще им позволи да бъдат много по-гъвкави и конкурентноспособни на пазара“, казаха от „Агрион Финанс“. Финансовите продукти на компанията са разработени така, че да подпомагат дейността, както на големите земеделски производители, така и на малките фермери.   \r\n\r\n Освен кредит срещу субсидия, дружеството предлага също така универсални ипотечни кредити и кредити за оборотни средства, където обезпечението е поземлени или други недвижими имоти. На земеделската земя се прави безплатна оценка за пазарната им стойност, като финансирането може да достигне до 100% от оценката. \r\n\r\n Информация за пълните условия на кредитите на „Агрион Финанс“ може да бъде намерена на сайта на компанията на адрес  . На земеделските производители се предоставя и възможност за лизинг на земята, която са избрали.  \r\n  \r\n \n\t\t\t\t\t\t", "date": "2019.05.27", "title": "Агробизнесът търси заеми за новия земеделски сезон"}
{"url": "http://www.bnews.bg/article/261116-15_dushi_zaginaha_sled_sblasatsi_v_brazilski_zatvor", "text": "\n Сблъсъци между затворници причиниха смъртта на 15 човека в бразилския щат Амазонас, съобщиха местните власти. \r\n\r\n Сблъсъците са започнали около 11:00 ч. местно време по време на посещения в поправително съоръжение, намиращо се на 28 км от столицата на щата Минаус, казаха още силите на реда. \r\n\r\n   \r\n \n\t\t\t\t\t\t", "date": "2019.05.27", "title": "15 души загинаха след сблъсъци в бразилски затвор"}
{"url": "http://www.bnews.bg/article/261112-zrelostnitsite_nastoyavat_maturata_po_angliyski_ezik_da_bade_povtorena", "text": "\n Абитуриенти ще протестират пред просветното министерство заради матурата по \"Английски език\". Зрелостниците настояват изпитът да бъде повторен, защото според тях съдържал неточности, двусмислици и граматични грешки. \r\n\r\n Часове след края на матурата в интернет започна и петиция срещу нея, а от Министерството на образованието обещаха да направят проверка. Дванайсетокласниците се явиха на втората си задължителна матура миналия четвъртък. Тя беше по предмет по избор и най-много бяха желаещите да положат изпит по \"Английски език\".  \r\n \n\t\t\t\t\t\t", "date": "2019.05.27", "title": "Зрелостниците настояват матурата по Английски език да бъде повторена"}
