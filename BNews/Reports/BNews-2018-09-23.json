{"url": "http://www.bnews.bg/article/249172-vereya_izpusna_dunav_sled_vtoriya_si_gol_prez_sezona", "text": "\n Отборът на \"Верея\" вкара втория си гол от началото на новия сезон в Първа лига, но и това не бе достатъчно за успех срещу \"Дунав\" Русе. Старозагорци изпуснаха \"драконите\" в последните минути на срещата от 9-ия кръг на родния шампионат. \r\n\r\n Мачът започна прекрасно за домакините, които взеха ранна преднина с гол на Милан Вушорович в 11-ата минута. \r\n\r\n През второто полувреме русенци бяха по-активни и стигнаха до изравнително попадение в 86-ата минута. Точен бе капитанът Мартин Ковачев с удар по земя от границата на наказателното поле. \r\n\r\n \"Верея\" все още търси първа победа през сезона и първа от близо 200 дни в елита. Старозагорци остават на последното място в първенството с едва 3 точки в актива си, докато \"Дунав\" е със 7 на 12-а позиция.  \r\n \n\t\t\t\t\t\t", "date": "2018.09.23", "title": "\"Верея\" изпусна \"Дунав\" след втория си гол през сезона"}
{"url": "http://www.bnews.bg/article/249168-erdogan_se_nadyava_s_vizitata_si_v_germaniya_da_slozhi_kray_na_naprezhenieto", "text": "\n Турският президент Реджеп Тайип Ердоган се надява, че официалното му посещение в Германия изцяло ще сложи край на напрежението между двете страни, съобщи ДПА. \r\n\r\n Подобряването на отношенията между правителствата, икономическото сътрудничество, кандидатурата на Турция за членство в Европейския съюз и борбата с тероризма са приоритетите на посещението, заяви Ердоган пред репортери в неделя, заминавайки за Общото събрание на ООН в Ню Йорк.   \r\n\r\n Ердоган ще пристигне в Берлин в четвъртък по покана на президента Франк-Валтер Щайнмайер. Той ще се срещне два пъти с германския канцлер Ангела Меркел, преди да отпътува за Кьолн за откриването на джамия.   \r\n\r\n От месеци двете страни се опитват да нормализират отношенията си, помрачени от арестите на германски граждани в Турция и загрижеността за състоянието на човешките права в Турция. \r\n\r\n Големи протести срещу Ердоган се очакват в Берлин и Кьолн. \r\n \n\t\t\t\t\t\t", "date": "2018.09.23", "title": "Ердоган се надява с визитата си в Германия да сложи край на напрежението"}
{"url": "http://www.bnews.bg/article/249170-sadat_reshi_tazi_vecher_otvaryat_vinzavoda_v_selo_tserkovski", "text": "\n Тази вечер ще бъде отворен винзаводът в село Церковски. Фабриката за спиртни напитки в Церковски и заводът за бутилиране във Венец остават запечатани за още един ден. Това реши Районният съд в Карнобат за затворените от Агенция „Митници” алкохолни фабрики, предаде кореспондентът на bTV в региона. \r\n\r\n По-рано днес служители на затворените обекти, свързвани с бизнесмена Миню Стайков, опитаха саморазправа с митническите служители. \r\n\r\n Работниците, които са на смяна, дойдоха в завода, но не започнаха работа. Те скандираха: „Искаме заплати! Отворете ни завода!”. Напрежението ескалира и се пренесе към митническия екип. \r\n\r\n „Искаме митничарите да не стоят, а да тръгнат да събират доказателства, защото няма такива! Ние сме затворени с едно телефонно обаждане!”, категоричен беше Динко Христов, главен механик. \r\n\r\n Докато край гарата жандармерия охраняваше жп линията, за да не бъде блокирана отново, протестиращите се преместиха на пешеходните пътеки в Карнобат. \r\n\r\n На извънреден брифинг Агенция „Митници” оповести откритите доказателства. Разпространи и видео с нелегално монтирано устройство във фабриката за производство на спиртни напитки в Церковски.     \r\n\r\n „Служители на Агенция „Митници” установяват съществуването на кран, от който може да бъде изведен краен продукт етилов алкохол, или с прости думи казано спирт, без това извеждане да бъде контролирано от измервателни средства и без да бъде отчетено”, поясни зам.-директорът на Агенция „Митници” Юлиан Мирков. \r\n\r\n „С прости думи работят митничарите: „Краде се!” – без доказателства. Как така? Аз казвам, че не се краде. Този кран се използва единствено при профилактика”, отговори на обвиненията Йовко Йовков, административен директор на фабриката. \r\n\r\n От митницата поискаха складовете да бъдат запечатани за още 60 дни. Това пренесе недоволството на работниците под прозорците на съда в Карнобат. \r\n \n\t\t\t\t\t\t", "date": "2018.09.23", "title": "Съдът реши: Тази вечер отварят винзавода в село Церковски"}
{"url": "http://www.bnews.bg/article/249171-ilhan_anday_amerikantsite_imat_ochakvaniya_ot_dps", "text": "\n Американците имат очаквания – така журналистът Илхан Андай от сайта 24rodopi разтълкува срещата в централата на ДПС между американския посланик Ерик Рубин, почетния председател на ДПС Ахмед Доган и лидера на партията Мустафа Карадайъ. Снимката на тримата беше публикувана на сайта на движението. \r\n\r\n „При обтегнати отношения между Анкара и Вашингтон американците имат нужда от субект, който да насочи енергията си към Анкара. Ако ДПС е изборът на американците в тази насока, много интересно е, че в същия ден зам.-председателят Ахмед Ахмедов разговаря повече от час в парламента с турския посланик Хасан Лусой – нещо, което не се е случвало от есента на 2015 г.”, каза Илхан Андай пред bTV. \r\n\r\n „Около ДПС се топят ледове и откъм Анкара, и откъм Вашингтон. Топят се ледове и за някои от върхушката на ДПС, които пък са особено много доволни от управлението на ГЕРБ. Много от тях трябва да се научат да плуват или ще изпаднат от голямата игра”, посочи още той. \r\n\r\n Според него посланието от снимката е насочено и към публиката вътре в страната, и към Анкара, и към Москва. \r\n\r\n „В последните години – от есента на 2015 г. до днес, ДПС са в един нокдаун и се държат като болнав политически организъм. Тази снимка иде да покаже, че този човек е единственият лечител на този болнав организъм”, смята журналистът. \r\n\r\n „Тази среща можеше да остане скрита, за отбелязване е, че снимката се появява със скучното съобщение за какво е говорено. Явно те искат тази снимка да се появи, да има анализи в медиите и този човек или група от хора, които трябва, да разберат, че е имало такава среща”, посочи Андай. \r\n\r\n Според него трябва да се отбележи и самата поява на Ахмед Доган в централата на ДПС. За последно през 2013 г . той се е срещал там с дипломати, припомни Илхан Андай. \r\n\r\n По думите му предстои „интересна” есен в ДПС. „В началото на октомври се очаква да има изнесен семинар за актива на движението, а след това в рамките на 2-3 месеца да има един или два Централни съвета. Мнозина казват че Доган се връща в голямата политика. Всъщност той не е излизал от тази политика”, коментира още журналистът. \r\n\r\n   \r\n \n\t\t\t\t\t\t", "date": "2018.09.23", "title": "Илхан Андай: Американците имат очаквания от ДПС"}
{"url": "http://www.bnews.bg/article/249169-vasil_petev_da_odarzhavim_mareshki_v_imeto_na_mareshki_v_imeto_na_vsichki_selyani", "text": "\n Както е добре известно, когато се обиждаме взаимно с думичката „селянин“, ние обикновено нямаме предвид географския произход на даден човек, а по-скоро неговото интелектуално и духовно тесногръдие, неговата бедна база знание върху която селянинът смело гради своите кухи, а често и абсурдно опасни съждения. \r\n\r\n В този ред на мисли, Марешки е класически селянин. Той е точно този персонаж, който би написал някъде по стените на Колизеума, „аз бех тук. весо. 2018 г“, а после би го бутнал за да открие нова аптека на мястото му, докато праща наследствените италиански аптекари да ринат цинк в Калабрия. \r\n\r\n Но дори и да сме слепи за гаврата на Вселената по лицето на бизнесмена от Варна, дори и да сме глухи за членоразделното му авторитарно фъфлене, ние все пак трябва да се освестим, когато този „Вълко Червенков на новото време“ започне да предлага своите летливи органични решения по въпроси касаещи общото ни бъдеще. \r\n\r\n Казвам това не само защото преди малко прочетох, че рекламното лице на диезапама у нас предлага да бъдат одържавени фабриките на Миню Стайков в Карнобат, но и защото ясно усещам, че отново ококорено тичаме в посока на партийно-фанатизираната държава и нейните псевдоспасителни хрумки, така популярни в государства като Иран и Северна Корея. \r\n\r\n Разбира се, Марешки далеч не е единствения подобен идеолог на ниското чело у нас. Всички знаем, че конкуренцията в тази посока е убийствено жестока. Проблемът е, че се намираме в гранична зона, а оградата както знаем я няма. Сиреч, ако веднъж допуснем селяните да прекарват безраборно бежанци, под формата на подобни „революционни“ идеи, то е въпрос на малко време и ние да приемем шериата на ортодоксалните малоумници и задълго да затръшнем пред себе си вратата към авеню Ниел и света на цивилизованите мисли заложени преди 300 и кусур години от дедо Монтескьо. \r\n\r\n Затова предлагам следното. Да одържавим Марешки. В името на Марешки. И в името на всички селяни. \r\n\r\n Ave idiotas! \r\n\r\n \r\n \n\t\t\t\t\t\t", "date": "2018.09.23", "title": "Васил Петев: Да одържавим Марешки! В името на Марешки! В името на всички селяни!"}
{"url": "http://www.bnews.bg/article/249165-opasno_vetrovito_v_ponedelnik", "text": "\n Днес ще е предимно слънчево. Ще духа слаб до умерен вятър от запад-северозападен, който вечерта в източните райони ще се ориентира от изток-югоизток. Максималните температури -  между 23° и 31°. \r\n\r\n По Черноморието облачността ще е променлива, с повече слънце в следобедните часове. Ще духа слаб до умерен северозападен вятър, който до вечерта ще се ориентира от изток-югоизток. Максималните температури на морския бряг – от 23° до 25°. Температурата на морската вода е 22°-24°. Вълнението на морето ще е 1-2 бала. \r\n\r\n В планините облачността ще е променлива. Ще духа умерен вятър от запад-северозапад. Максималната температура на височина 1200 метра ще е около 22°, на 2000 метра – около 15°. \r\n\r\n През нощта ще бъде ясно. Ще се усили вятърът от юг-югозапад. Минималните температури - между 14° и 19°. \r\n\r\n Утре преди обяд ще е предимно слънчево. Ще продължи да духа югозападен вятър и повишението на температурите ще продължи, повече в Източна България и в Предбалкана. \r\n\r\n Около и след обяд вятърът ще се ориентира от северозапад, първо в Северозападна България,  ще се усилва и с него ще започне да нахлува по-студен въздух. Очакванията са за пориви съсскорост до около 90 км/ч. До вечерта и в Източна България вятър ще се ориентира от северозапад. \r\n\r\n По самото преминаване на бърз студен атмосферен фронт облачността ще се увеличи и на места от запад на изток ще превали и прегърми. Към 15 часа температурите ще бъдат в широк интервал от 18°-20° в северозападните райони до 32°-34° на места в източната половина от страната. \r\n\r\n До края на работната седмица времето ще бъде динамично, с чести промени на вятъра и температурите. Облачността също ще е променлива. Във вторник ще остане ветровито и ще продължи да нахлува по-студен въздух. \r\n\r\n Температурите рязко ще се понижат и дневните няма да надхвърлят 15°-20°. Само на отделни места преди обяд, главно в източните райони, все още ще превалява дъжд.  \r\n\r\n През нощта срещу сряда вятърът временно ще отслабне, в котловините на Западна България ще стихне и сутринта ще има условия за слаби слани. В Източна България вятърът ще се ориентира от север-североизток, в четвъртък отново ще се усили. \r\n\r\n Облачността ще е променлива, ще има и слънчеви часове. Ще започне повишение на температурите. \r\n\r\n   \r\n\r\n   \r\n\r\n   \r\n \n\t\t\t\t\t\t", "date": "2018.09.23", "title": "Опасно ветровито в понеделник!"}
{"url": "http://www.bnews.bg/article/249166-makedonskiyat_prezident_nyama_da_glasuva_na_referenduma_na_30_septemvri", "text": "\n Македонският президент Георге Иванов обяви, че няма да гласува на референдума за новото име на страната на 30 септември. \r\n\r\n „Два пъти получих доверието на гражданите, за да не позволя промяна на конституцията с цел промяна на конституционното име на Република Македония, да не приемам идеи и предложения, които биха застрашили македонската национална идентичност, спецификата на македонската нация, македонския език и македонския модел на съжителство. Не отстъпвам от това мое обещание. Затова на 30 септември няма да изляза да гласувам”, каза Георге Иванов пред Обединената македонска диаспора в Детройт. \r\n\r\n Съобщението е от кабинета на македонския президент, цитирано от вестник „Нова Македония”.   \r\n\r\n Според Иванов всеки гражданин има право да реши как да постъпи по отношение на този референдум – да излезе и да гласува или да не излезе и да бойкотира референдума.   \r\n\r\n Македонският президент е на работно посещение в САЩ по повод участието си в 73-ата сесия на Общото събрание на ООН в Ню Йорк, посочва БТА. \r\n \n\t\t\t\t\t\t", "date": "2018.09.23", "title": "Македонският президент няма да гласува на референдума на 30 септември"}
{"url": "http://www.bnews.bg/article/249163-moskva_kategorichna_izrael_sa_vinovni_za_svaleniya_v_siriya_ruski_samolet_il_20", "text": "\n Израелските военновъздушни сили са виновни за свалянето на руския самолет „Ил-20”, заяви говорителят на Министерството на отбраната на Русия Игор Конашенков, цитиран от БТА. На 17 септември машината беше ударена от ракета на сирийската противовъздушна отбрана, при инцидента загинаха 15 военни.  \r\n\r\n „Представените обективни данни сочат, че действията на израелските пилоти, довели до гибелта на 15 руски военни, говорят или за непрофесионализъм, или за престъпна небрежност. Според нас, вината за трагедията с руския самолет „Ил-20” е изцяло на военновъздушните сили на Израел и на тези, които са взели решение за такъв род дейност”, каза Конашенков. \r\n\r\n От руското Министерство на отбраната допълват, че Израел е предупредила Русия за удар на изтребители „F-16” в Сирия едновременно с началото на атаката, нарушавайки Договора за предотвратяване на инциденти. \r\n\r\n Министърът на отбраната на Израел Авигдор Либерман изрази надежда, че отношенията с Русия ще могат да бъдат нормализирани. „Мисля, че ситуацията е под контрол, постоянно се води диалог, затова съм убеден, че ще успеем да регулираме ситуацията\", допълни Либерман. \r\n \n\t\t\t\t\t\t", "date": "2018.09.23", "title": "Москва категорична: Израел са виновни за сваления в Сирия руски самолет „Ил-20”!"}
{"url": "http://www.bnews.bg/article/249150-povetkin_razklati_dzhoshua_no_zagubi", "text": "\n Британската звезда в тежката категория на професионалния бокс Антъни Джошуа защити три от четирите си пояса в дивизията, след като нокаутира руснака Александър Поветкин пред 90 000 зрители на “Уембли”. \r\n\r\n Развръзката в мача настъпи в седмия рунд, след като преди това двубоят вървеше с лек превес за Поветкин. В средата на седмия рунд обаче той беше подложен на истинска бомбардировка от страна на Джошуа - десни крошета, леви прави и ъперкъти, и изпадна в тежък нокдаун. \r\n\r\n Руснакът се изправи, за да бъде отново обсипан с удари и малко преди да падне отново на ринга съдията отсъди технически нокаут и победа за Джошуа. На Поветкин бе оказана първа помощ, като му поднесоха и кислородна маска, за да възстанови дишането си. \r\n\r\n Веднага след края на срещата Джошуа сподели, че няма никакъв проблем да срещне Дионтей Уайлдър за обединяващ дуел за всички световни титли и призова феновете да изберат следващия му опонент. \r\n \n\t\t\t\t\t\t", "date": "2018.09.23", "title": "Поветкин разклати Джошуа, но загуби"}
{"url": "http://www.bnews.bg/article/249155-agentsiya_mitnitsi_ustanoveni_sa_tezhki_narusheniya_v_skladovete_na_vinprom_karnobat", "text": "\n Агенция „Митници” са установили тежки нарушения в складовете на „Винпром Карнобат”, които бяха запечатани за 48 часа. Това доведе до масово недоволство на служителите на складовете. \r\n\r\n От агенцията поискаха складовете да бъдат запечатани за още 60 дни. \r\n\r\n Властите дадоха информация само за едно от нарушенията. \r\n\r\n Открито е специално монтирано устройство – тръба, която отвежда спирт без той да се декларира пред държавата. От агенцията твърдят, че щетите може да се окажат големи, тъй като на 100 литра се плаща 1000 лв. акциз. \r\n\r\n Предприятието е проверявано и в миналото, но не е ясно кога е извършена последната проверка, нито кога е поставено устройството, с което са отклонявани количествата спирт. \r\n\r\n За подобно нарушение може да бъде отнет лиценза на компанията. \r\n\r\n Междувременно магистратите решават дали да удължат срока за запечатване на складовете. Протестите на служителите също продължават, като днес се стигна и до напрежение. \r\n \n\t\t\t\t\t\t", "date": "2018.09.23", "title": "АГЕНЦИЯ „Митници”: Установени са тежки нарушения в складовете на „Винпром Карнобат”"}
{"url": "http://www.bnews.bg/article/249167-operiraha_napadatel_na_tsska", "text": "\n Футболистът на ЦСКА Енрике Рафаел претърпя успешна хирургическа интервенция за заздравяване на ключицата, която счупи преди два месеца в реванша срещу \"Рига\", съобщиха от клуба на официалния си сайт. Операцията беше извършена в болница в Бразилия, а на бързоногия футболист му предстои седмица почивка. Интервенцията се наложи, след като стана ясно, че травмата е усложнена и е необходимо допълнително лечение. \r\n\r\n След едноседмичната почивка, Енрике ще се възстановява в рехабилитационния център на бившия си клуб \"Атлетико\" Минейро в продължение на 14 дни. Той ще се завърне в България след 3 седмици и се очаква веднага да започне подготовка с отбора. \r\n \n\t\t\t\t\t\t", "date": "2018.09.23", "title": "Оперираха нападател на ЦСКА"}
{"url": "http://www.bnews.bg/article/249154-nov_kraven_test_otkriva_rak_na_pankreasa", "text": "\n \r\n\r\n Поради дифузните симптоми ракът на панкреаса обикновено се диагностицира много късно в прогресията на заболяването. Следователно, въпреки че раковите заболявания на панкреаса, представляващи по-малко от 3% от всички случаи на рак, в момента повече хора умират от това, отколкото от рак на гърдата. До 2030 г. ракът на панкреаса се очаква да бъде вторият най-смъртоносния тип рак в света. \r\n\r\n \r\n\"Нашият тест може да открие рак на панкреаса с 96% точност на етап I и II, докато все още има възможност за успешна хирургична интервенция. Понастоящем няма лек и малко възможности за лечение на напреднал рак на панкреаса, което е последният етап, когато ракът на панкреаса обикновено се диагностицира \", обяснява Карл Боребайк, професор в катедрата по имуннотехнология в университета в Лунд. \r\n\r\n Проучването използва проби от пациенти както в Дания, така и в САЩ, на различни стадии на заболяването. \r\n\r\n Кръвният тест се развива върху така наречената антитяло микрочастица, която се състои от стотици фрагменти от рекомбинантни антитела. Тези фрагменти от антитела са специфични за редица имунорегулаторни протеини, антигени, свързани с рака, и така нататък. \r\nТъй като имунната система е първата, която реагира на заплахи като сложни заболявания, като рак, автоимунни заболявания и инфекции, антитялото микрочастица е проектиран да отразява този ранен отговор. \r\n\r\n Това предоставя информация за развитието на тумори дълго преди да бъде видима на образно изследване или открита от генетичен тест. От тези стотици маркери бяха избрани 29 маркера за откриване на рак на панкреаса с 96% точност на етапи I и II. \r\nВ бъдеще методът за скрининг може да се използва за изследване на хора, които са изложени на по-висок риск от развитие на рак на панкреаса, като тези с наследствен риск, пациенти с новообразуван диабет и пациенти с хронично възпаление на панкреаса. \r\nСледващата стъпка вече е започнала, което е голямо проспективно проучване в САЩ за високорискови индивиди. \r\n \n\t\t\t\t\t\t", "date": "2018.09.23", "title": "Нов кръвен тест открива рак на панкреаса"}
{"url": "http://www.bnews.bg/article/249158-otkriha_igli_v_avstraliyski_yagodi_dostaveni_na_novozelandska_veriga", "text": "\n Новозеландска търговска верига е изтеглила марка австралийски ягоди, след като в някои от плодовете са били намерени игли, предаде ДПА. \r\n  \r\n\"Игли бяха намерени в касетките на ягодите, доставяни от Западна Австралия и купени в супермаркет на веригата Каунтдаун (Countdown) в Окланд\", се посочва в комюнике на компанията. \r\n  \r\n\"Като допълнителна предпазна мярка и според препоръки от държавните здравни власти в Австралия клиентите трябва да нарязват всякакви австралийски ягоди преди да ги изядат\", допълва Каунтдаун. \r\n  \r\nПреди този случай в Австралия неотдавна имаше мащабна акция по изтегляне на ягоди от пазара. Игли бяха открити миналата седмица в ягоди в цялата страна, доставяни за веригата супермаркети Улуъртс (Woolworths) от ферма в Куинсланд. \r\n  \r\nОттогава в цялата страна е съобщено за над 100 случая на игли, открити в ягоди, банани и ябълки. Има опасения, че първите съобщения са насърчили имитатори, отбелязва ДПА. \r\n\r\n Австралийският парламент ускори приемането на закони, с които да се налагат по-тежки санкции, за хората, които умишлено нанасят вреда на хранителни продукти. \r\nПрисъдата за \"хранителните терористи\", както ги наричат австралийските медии, бе вдигната от 10 на 15 години затвор, съобщи телевизия Ей Би Си. \r\n  \r\nНяма съобщения за разболели се или наранени хора в Нова Зеландия след откриването на игли в австралийски ягоди, уточни ДПА. \r\n \n\t\t\t\t\t\t", "date": "2018.09.23", "title": "Откриха игли в австралийски ягоди, доставени на новозеландска верига!"}
{"url": "http://www.bnews.bg/article/249159-otkriha_taen_kran_za_tochene_na_etilov_alkohol_v_edin_ot_skladovete_v_karnobat", "text": "\n Открит е нерегламентиран кран за точене на етилов алкохол в склад край Карнобат. Това съобщи зам.-директорът на агенция „Митници“ Юлиян Мирков. \r\n  \r\nОт него може да се източва етилов алкохол, без това да бъде контролирано с измервателни средства. \r\n\r\n Засега не е ясно нито какво количество недеклариран алкохол е преминало през този кран, нито кога е поставен. \r\n  \r\nАлкохолът е годен за употреба, заяви Мирков, а дебитът на тръбата зависи от това колко е отворен кранът. \r\n  \r\nЩетите за бюджета могат да са големи, защото за 100 л етилов алкохол се дължи 1000 лв. акциз. \r\n\r\n От агенция „Митници“ настояват складовете да останат затворени, въпреки протестите на работещите, за да се запазят доказателствата за нарушенията, а наказанието може да бъде и отнемане на лиценза. \r\n  \r\nДадена е възможност гроздовата реколта да се приема и съхранява, за да не бъде унищожена, уточни Юлиян Мирков. \r\n\r\n „Агенция \"Митници\" е дала разрешение да се внесе гроздовата реколта в данъчния склад за съхранение, за да не се похаби като качество, също така никой не е казал, че служителите на комбината не могат да ходят на работа, единствено има категорична забрана да се извежда готова продукция“, заявил Мирков. \r\n  \r\nСлужителите от \"Винпром Карнобат\" на бизнесмена Миню Стайков, задържан в ареста заради обвинения в данъчни престъпления и пране на пари, излязоха днес за трети ден на протест с искане да бъдат върнати на работните им места. Протестиращи носеха плакати \"Ние не сме престъпници\". Те казаха, че са обречени на глад, а затварянето на фабриките в селата Церковски и Венец е неоснователно. \r\n \n\t\t\t\t\t\t", "date": "2018.09.23", "title": "Откриха таен кран за точене на етилов алкохол в един от складовете в Карнобат!"}
{"url": "http://www.bnews.bg/article/249164-porshe_spira_da_proizvezhda_dizelovi_avtomobili", "text": "\n „Порше” окончателно се отказва от дизела и така ще стане първият германски производител на автомобили, решил се на тази стъпка, обяви директорът Оливер Блуме. \r\n\r\n „Повече няма да има дизел при „Порше”, заяви Блуме, цитиран в неделното издание на в. „Билд”. Той добави, че иска да се съсредоточи върху бензиновите и хибридните двигатели, а от 2019 г. – върху автомобилите с изцяло електрически мотори. \r\n\r\n „Никога не сме изобретявали и произвеждали сами дизелови двигатели, но имиджът на „Порше” все пак пострада. Кризата с дизела ни донесе много главоболия”, заяви Блуме.  \r\n\r\n „Смятам, че модерните дизелови мотори остават атрактивни и щадящи околната среда. Те имат още бъдеще и голямо значение за автомобилната индустрия”, добави той. \r\n\r\n Три години след избухването на скандал с манипулираните емисии от дизеловите двигатели компанията майка Фолксваген, познат като „Дизелгейт”, делът на новите автомобили с дизелови двигатели в Германия спадна от 46 на 33%. Дизеловите коли са заплашени да бъдат забранени от редица германски градове заради замърсяването, което причиняват.  \r\n \n\t\t\t\t\t\t", "date": "2018.09.23", "title": "„Порше” спира да произвежда дизелови автомобили"}
{"url": "http://www.bnews.bg/article/249144-eksperti_izchislyavat_shtetite_sled_uragana_florans", "text": "\n В Съединените щати експерти опитват да изчислят материалните щети след урагана ”Флорънс”. \r\n\r\n Според агенция „Мудис” природното бедствие ще струва на американците между 38 и 50 милиарда долара, а изплатените застраховки след него може да достигнат 5 милиарда долара. \r\n\r\n Жертвите на „Флорънс” вече са 43. 32-ма от загиналите са в Северна Каролина. Ураганът засегна сериозно и щатите Южна Каролина и Вирджиния.   \r\n \n\t\t\t\t\t\t", "date": "2018.09.23", "title": "Експерти изчисляват щетите след урагана \"Флорънс\""}
{"url": "http://www.bnews.bg/article/249146-kitay_s_otvetni_merki_sled_us_sanktsii", "text": "\n Китай взе ответни мерки след санкциите на САЩ, наложени срещу Русия, от които бе засегнат и Пекин, предадоха световните информационни агенции.  \r\n\r\n Привикани са били американският посланик и военното аташе. Спешно се е завърнал китайски висш военен от пътуване в САЩ.  \r\n\r\n Властите настояват Вашингтон да преосмисли решението си и да отмени санкциите, в противен случай ще има последствия.  \r\n\r\n Това са заявили от китайското министерство на отбраната.  \r\n\r\n Министърът на външните работи на Русия Сергей Лавров заяви по-рано, че не е изненадан от поредните антируски санкции на САЩ и добави, че такива действия показват криза на доларовата система. \r\n\r\n Топ дипломатът подчерта, че Москва ще предприеме \"всички необходими мерки\", за да прекрати зависимостта си от щатския долар и поясни, че очаква редица държави да изоставят американската валута в бъдеще. \r\n\r\n САЩ наложиха санкции на 33 руски физически и юридически лица, включително на производителя на самолети \"Сухой\", както и на Китай за закупуване на руска военна техника. \r\n\r\n Кремъл обвини САЩ, че използват санкции, за да извадят Русия от световния пазар на оръжия. Говорителят на Кремъл Дмитрий Песков нарече санкциите враждебни и непредсказуеми, но не каза как Москва ще отговори. \r\n \n\t\t\t\t\t\t", "date": "2018.09.23", "title": "Китай с ответни мерки след US санкции"}
{"url": "http://www.bnews.bg/article/249147-po_granitsite_na_iran_e_spokoyno", "text": "\n По границите на Иран е спокойно и не се налага те да бъдат затваряни. Това заявиха вътрешното министерство, цитирани от ИРНА.  \r\n\r\n Припомняме, че днес 24 души бяха убити и повече от 60 ранени при нападението на военен парад в ирански град. \r\n\r\n Нападатели откриха стрелба по време на парад в югозападния град Ахваз. Военният парад беше организиран във връзка с годишнина от началото на въоръжения конфликт между Иран и Ирак (1980-1988). \r\n\r\n Сред жертвите има военнослужещи, цивилни, включително жени и деца, които са наблюдавали събитието. \r\n\r\n Ликвидирани са били и терористи.  \r\n\r\n Терористичната организация \"Ислямска държава\" пое отговорност за атентата. \r\n\r\n Техеран обвинява арабски националисти, подкрепяни от Саудитска Арабия. \r\n \n\t\t\t\t\t\t", "date": "2018.09.23", "title": "По границите на Иран е спокойно"}
{"url": "http://www.bnews.bg/article/249151-nzok_osadena_za_stotitsi_hilyadi", "text": "\n Апелативният съд във Варна потвърди решението на Окръжния съд, с което по иск на „МБАЛ Света Марина“ ЕАД се осъжда НЗОК да заплати сумата 448 390лв., представляваща неизплатена главница за осъществени дейности през м.юни 2016г., ведно със законната лихва върху главницата от 20717.11лв Задължението на НЗОК е да заплаща извършването на определените с договора дейности, в рамките на предварително определените стойности по реда на чл. 4 от ЗБНЗОК за 2016г., заложени в чл. 42 от договора между болницата и НЗОК. \r\n\r\n Съдът намира, че тези разпоредби на договорите противоречат на чл. 35 от ЗЗО, според който осигурените лица имат право да получават медицинска помощ в обхвата на пакета от здравни дейности, гарантиран от бюджета на НЗОК. Клаузите на договор, които противоречат на закона, са нищожни и не произвеждат действие. Осъществената болнична помощ, следва да бъде заплатена в изпълнения обем. След като е сключен договор между болница и здравната каса, то последната дължи заплащане на всички дейности по уговорените клинични пътеки. \r\n\r\n Разпоредбите, свързани с лимитите са в противоречие с духа и целта на ЗЗО, респективно с основните разпоредби на сключения между страните договор. Съдът намира, че следва да се извърши плащане и на над лимитните дейности, тъй като в договорите не е предвидена възможност, след изчерпване на предварително определените стойности, лечебното заведение да прекрати извършването на определените по договора дейности. Напротив, в договора е изрично въведено е изискване ищецът в качеството му на изпълнител постоянно да осигурява договорената БМП на ЗОЛ - чл.5 от договора. – т.т. 1,2, изрично в т.8 - до разполага по всяко време на изпълнение на договора с медицински специалисти, в т.9 - да осигурява непрекъснато 24 - часово изпълнение на лечебната дейност. Следователно, от посочените основни задължения на ищеца се установява, че НЗОК му е възложила изпълнението на дейностите, предмет на договора, като не е поставено ограничение на приема на ЗОЛ съобразно лимита на договорените средства. Напротив, в чл.5 т.10 изрично е посочено, че не следва да изисква заплащане или доплащане от ЗОЛ за дейност, предмет на настоящия договор, от което следва извода, че всяка извършена дейност от приложение 2 на договора следва да бъде заплатена от възложителя. \r\n\r\n Следва да се изложи, че опазването на здравето на гражданите като състояние на пълно физическо, психическо и социално благополучие е национален приоритет, което се гарантира от държавата чрез прилагане редица принципи между които и осигуряване на качествена здравна помощ, като в процесния случай, въззиваемото дружество при провеждане на леченията в разглежданите случаи е изхождало именно от този принцип в съответствие с критериите за добра клинична практика. Предвид изложеното съдържание на сключения договор, следва да се направи извод, че извършените над определения лимит дейности са извършени от лечебното заведение по повод на изпълнение на неговите задължения по договора. \r\n\r\n За това лечебното заведение се явява изправна страна по същия и следва да бъде възмездено за извършената престация - предмет на исковата претенция. В допълнение на изложеното по-горе, следва да се посочи, че единственото направено възражение за неоснователност на претенцията - надвишаването на лимита с извършените дейности, е в ярко противоречие с целите, респективно, с предмета на сключения между страните договор. Освен това, определянето на лимита от страна на възложителя би следвало да се извърши преди началото на периода - т.е. преди извършването на дейностите и за това винаги има прогнозен характер. \r\n\r\n За това и не би следвало изпълнителят да бъде санкциониран, поради отклонение от така направената от възложителя прогноза /при признати от последния извършени дейности по клинични пътеки/. Но за процесния период фактически дори и не се установява отклонение от лимитираната стойност на дейностите. Това е така, понеже анексите към договорите, с които се определя лимитът за м.юни 2016г. са сключени на 22.06.2016г. – почти в края на месеца, или в края на периода. Следователно, до посочената дата същият е бил без определен лимит на дейностите, поради което е бил и в невъзможност да планира извършването на неспешните медицински дейности, например в последващ отчетен период.НЗ \r\n \n\t\t\t\t\t\t", "date": "2018.09.23", "title": "НЗОК осъдена за стотици хиляди"}
{"url": "http://www.bnews.bg/article/249148-ogranichava_se_dvizhenieto_prez_shipchenskiya_prohod_zaradi_sastezanie", "text": "\n Ако ви предстои пътуване, имайте предвид, че и днес движението през Шипченския проход ще бъде ограничено. \r\n\r\n Причината е провеждането на състезанието „Шипка-Дамасцена 2018“. Участъкът ще бъде затворен между 7.30 и 17.30 часа. Става дума за трасето между 155-ия и 183-ия километър.  \r\n\r\n Трафикът ще бъде пренасочен през Прохода на Републиката. От Пътна полиция напомнят на шофьорите да карат внимателно, да спазват поставената сигнализация и указанията по пътя.    \r\n \n\t\t\t\t\t\t", "date": "2018.09.23", "title": "Ограничава се движението през Шипченския проход заради състезание"}
{"url": "http://www.bnews.bg/article/249152-barekov_ot_male_tazi_nosht_ne_se_spa_izborite_zapochnaha_snimki", "text": "\n Днес във Фейсбук попаднахме но коментар на евродепутата Николай Бареков. Коментарът му идва по повод визитата му като представител на Европейския парламент за изборите в Мале. Вижте какво написа той в личният си профил в социалната мрежа. \r\n\r\n \r\n\r\n Тази нощ не се спа. Изборите в това малко, но спретнато селце нейде из Индийския океан започнаха. Тук съм с хората от ранни зори като международен наблюдател. Екипът ми е железен, а аз помагам с огромния си опит от целия свят. Повечето малдивци са на тези опашки от 4 сутринта (или нощта). Като повечето от нас те не обичат политици, но обичат демокрацията и уважават правото си на глас. Присъствах лично и на инструктажа на служителите на електоралната комисия към застъпниците в една от избирателните секции. \r\n\r\n \r\n\r\n Село Вили. Централни Малдиви. Правим си компания в адската жега с тези женички, докато те чакат да им дойде реда в избирателната секция. От мое ляво са възрастна дама и дъщеря и.... \r\n\r\n \r\n \n\t\t\t\t\t\t", "date": "2018.09.23", "title": "БАРЕКОВ ОТ МАЛЕ: Тази нощ не се спа! Изборите започнаха! (СНИМКИ)"}
{"url": "http://www.bnews.bg/article/249149-orlin_pavlov_hvarli_bomba_s_izpovedta_si", "text": "\n \r\n\r\n - Продуктивността ти е завидна – на 1 октомври имаш концерт в зала 1 на НДК, отделно се подготвяш за национално турне и отгоре на всичко издаваш своя първи самостоятелен албум. Успяваш ли да се събереш чисто емоционално предвид мащаба на предстоящото? - Наистина много неща се навързаха, но по възможно най-добрия начин за мен. Емоциите са много, вълненията също. Цялата организация на събитията дължа на моята мениджърка Лидия Михайлова, която се справя с абсолютно всичко по блестящ начин. За първи път на сцената на НДК, където иначе много пъти съм пял, тръпката ще бъде съвсем различна, защото ще бъда съвсем сам, за да представя своя албум. - Избрал си доста символична дата за концерта – 1 октомври, който освен ден на музиката, е и ден на кафето, а както добре знаем – преди години ти бе част от група „Каффе”. Вярваш ли в съдбата? \r\n\r\n - (Усмихва се.) Да, факт. Така да се каже в този ден ще има много музика, много приятели, щипка джаз и капка кафе. Ще направя препратки назад във времето, когато я имаше група „Каффе”. Знаеш ли, че като бях по-малък, си мислех, че нещо става, че се случват чудеса. А   днес съм убеден, че чудесата стават   но когато ни е писано да се случват. Мен лично те не ме изненадват вече, защото аз съм настроен за тях от години. Освен това работя с толкова прекрасни и креативни хора, които няма как да не повлияят за доброто ми настроение. Имаме вече и чисто нов албум – с 21 песни вътре. За последните шест месеца работих с много ценни хора, които ще си позволя да поздравя публично сега – Милен Кукошаров – музикален директор и един от най-добрите пианисти в България, Мартин Ташев – тромпет и вокал, Митко Льолев – саксофон, Влади Мичев – тромбон, Георги Стойков – тромпет, Евден Димитров – бас, Волен Милчев – вокали, Ангел Дюлгеров – китара, Васил Вутев – барабани, и Борислав Бояджиев – перкусии. С всички тези невероятни музиканти ще ходим във всеки град от турнето. Освен това в концерта ще се включат и невероятни гост музиканти – имаме ново парче в албума с Бобо, супер хит, не по-малък от „Секунда”. До мен на сцената ще застане и невероятната Белослава. И разбира се по много интересен начин в шоуто ще се включат и Любо Киров и Графа. Както и група „Спектрум”, които са единствената по рода си вокална формация, която нямам търпение хората да чуят. \r\n- С Любо Киров и Графа, освен професионални ангажименти, ви събира и дългогодишно приятелство – напук на онези, които смятат, че когато някой ти е конкурент, няма как да ти е и приятел. \r\n\r\n - Точно така. Много правилно го каза. С Любо и с Графа се познаваме наистина от много години. Освен това в албума ми сега има песен, написана от двамата – и като музика, и като текст, от което съм много щастлив. Това са едни страхотни професионалисти, с които дори и да се водим конкуренция, което е нещо съвсем нормално, ние винаги можем да седнем на една маса и всеки да поиска съвет от другите. Взаимоотношенията ни са страхотни. И Любо, и Графа са много свежи хора, които не забравят откъде са тръгнали, а това е много важно. - Казваш, че вярваш в случването на чудеса. Те често ли присъстват в живота ти? \r\n\r\n - Определено да. Много пъти нещата, които не забелязваме, но които ни се случват – след време, примерно 2-3 години си даваш сметка, че ако именно това не се беше случило, е нямало как да стигнеш до еди-къде си. С други думи – всичко се случва тогава, когато трябва да се случи и обикновено след време се оказва, че е ключово. Някой път невидимите неща или пък дребна дума или малък факт, който минава покрай теб, се оказва определящ за онова, което имаш и си днес. \r\n- Ти не си от хората, които се съобразяват с масовите вкусове и нагласи. Ако беше така, може би досега щеше отдавна да имаш албум зад гърба си, следвайки полъха на комерсиалното. Права ли съм? \r\n\r\n - Много даже. Важно е как чувствам песните, а не мисля как ще звучат,   не се впускаме в мегакомерс   За мен беше важно в този албум песните да са съвсем нови. Когато работя го правя основно така, както го чувствам. В случая открих правилните композитори и аранжори, и съм получил пълно удовлетворение. Композитори като Борислав Бояджиев, Румен Бояджиев-син, Крум Георгиев, Ангел Дюлгеров, Боян Христов. А имам и страхотни текстописци – Росен Кукошаров, Любо Киров също, както и Графа, Боян Христов, Гери Турийска, Ясен Козев, който е и композитор, Бобо, Влади Михайлов. Един страхотен екип! И се радвам, че този албум, това музикално бебенце, ще се роди съвсем скоро. - Като казваш „бебенце” се сещам, че си споделял колко мрачно бебе си бил самият ти някога. А днес усмивката е толкова характерна за теб, че е трудно да си представим обратното?! \r\n\r\n - (Смее се.) Да, бил съм доста мрачно и кисело бебе. До три години съм ревал жестоко. Сега съм доста усмихнат, дано това се задържи възможно най-дълго във времето. Признавам ти обаче, че   на моменти хич не ми е до усмивки – особено когато нещо ме изнервя   или се срещам с негативни моменти и хора. Усмивката изчезва за момент, но после пак я връщам на мястото й, защото се убедих, че тя е едно универсално оръжие. Много рядко не работи. Дори когато виждам, че влизам в конфронтация с някого, първо опитвам с добро и с усмивка. Рядко отвръщам на провокации от другата страна. По-скоро обръщам гръб и не се занимавам, защото няма смисъл. \r\n\r\n - Дай ми пример за това какво най-често те ядосва? - Например простотията по улиците, най-вече начина, по който хората шофират. Не познавам шофьор, който да е толкова спокоен, че да му личи от далеч. Всеки си къса нервите, а в България се кара лошо. И въпросът е кога ще спре всичко това – може би когато хората си дадат сметка, че са опасни за другите, когато дойде глобата за 5000 лева и човекът се опули с думите „ами тя, колата ми струва 2000 лева?!”. Или когато няма накъде да мърда, освен да си плати глобите – продава си къщата и вероятно едва тогава ще отпусне малко педала на газта! - Самият ти съвестен шофьор ли си? \r\n\r\n - Правил съм нарушения, но не груби. По принцип карам една идея по-бързо, но не като луд, и много внимавам. Ако има трафик и съм с много хора в колата, никога не си позволявам да превишавам скоростта. Не съм рисков шофьор в никакъв случай. - Първата ти кола е била трабант, в който, доколкото знам от теб, са влизали и 7 души наведнъж… \r\n\r\n - (Смее се.) И повече може да побере, уникална кола е. Дори смятам да намеря един трабант по нататък и да си го направя по свой вкус. За 200-300 лева, ако някой дядо, например, иска да се отърве и не му се кара вече, бих го взел. Излязоха пикантни подробности за аферата на Мария Илиева и Наско Колев \r\n\r\n - Колко е важна любовта в живота ти? - Много важна. Когато се чувстваш разбран от някого и си удовлетворен, това ти дава едно спокойствие, а то, поне на мен, дава тласък да творя. - И си влюбен в момента, нали така? - Влюбен съм, но знаеш, че личния живот си го пазя само за себе си. Не ми се иска да бъде обществено достояние. И мисля, че хората, които се снимат нон стоп с половинките си по списания и вестници, и показват колко се обичат – ето, тук се цункахме, тук се гушнахме, тук тя ме пошляпна, подари ми торта, обу ми чорапите и какво ли още не, не са чак толкова влюбени. На мен поне това не ми мирише много на любов. Ако имаш нещо, дръж си го за себе си, не го споделяй. Няма обща любов, тя е само между двама души. - Малката подробност в твоя случай е популярността, заради която и всичко останало става неизбежно като ефект… - Е, да, неизбежно е, но поне можеш да не занимаваш нон стоп хората с твоите гаджета – как се събудихте, как хапнахте и как си легнахте, защото има и такива родни примери. - Но ако решиш да вдигаш сватба, например, няма да го запазиш в тайна, нали? \r\n\r\n - (Усмихва се.) Няма да е тайно, но няма да е и в зала 1 на НДК (смее се). Нека му дойде времето, тогава ще го мисля. \r\n\r\n - Да се върнем тогава към изкуството. Ти си певец, но също така отлично се справяш и като актьор. Кое те привлича повече? - Вече не мога да ги разделям, защото са част от мен. Познавам страхотни актьори, жестоки музиканти. Особено пък покрай участието си в „Скъпи наследници”, където се запознах с толкова хора, които съм гледал в театъра. Застанах рамо до рамо с тях. И без да изброявам, достатъчно е да спомена само името на Цветана Манева, която е величина. \r\n\r\n - Какво мислиш за коментарите, които провокира появата на Цветана Манева в клип на Азис наскоро? - Мисля, че тя не е направила компромис. Тя изглежда прекрасно и не е по-слаба актриса от преди. Изключителна е. Това е роля, отделно хората трябва да застават зад каузи.   Интервю на Анелия ПОПОВА, в. \"ШОУ\" \r\n  \r\n \n\t\t\t\t\t\t", "date": "2018.09.23", "title": "Орлин Павлов хвърли бомба с изповедта си "}
{"url": "http://www.bnews.bg/article/249139-astronomicheskata_esen_zapochna", "text": "\n Днес облачността ще е променлива.  Ще духа слаб до умерен запад-северозападен вятър, който вечерта в източните райони ще се ориентира от изток, а в останалата част от страната ще стихне. Максималните температури - между 26° и 31°. \r\n\r\n По Черноморието облачността ще е променлива, с повече слънце в следобедните часове. Ще духа умерен северозападен вятър, който до вечерта ще се ориентира от изток. Максимални температури на морския бряг – от 23° до 25°. Температурата на морската вода е около 23°. Вълнението на морето ще е 2 бала. \r\n\r\n В планините облачността ще е променлива и валежи са малко вероятни. Ще духа умерен запад-северозападен вятър. Максималната температура на височина 1200 метра ще е около 22°, на 2000 метра – около 15° \r\n\r\n През нощта вятърът ще се ориентира от югозапад и  температурите в понеделниквременно ще се повишат, повече в източната половина от страната, където на места ще достигнат 30°-33°. В северозападните райони, където след обяд вятърът ще се ориентира  от северозапад, ще започне понижение на температурите. \r\n\r\n През нощта срещу вторник вятърът в цялата страна ще се ориентира от северозапад и ще се усили. Във вторник ще бъде твърде  ветровито. Ще нахлува по-студен въздух и температурите рязко ще се понижат. \r\n\r\n Очакванията са само на отделни места, главно в източните райони, да превали слаб дъжд. През нощта срещу сряда вятърът временно ще отслабне и ще се ориентира от изток-североизток, но в четвъртък отново ще се усили. Облачността ще се увеличи. Повишава се вероятността за валежи. По най-високите части на планините е възможно да превали и сняг. \r\n \n\t\t\t\t\t\t", "date": "2018.09.23", "title": "Астрономическата есен започна"}
{"url": "http://www.bnews.bg/article/249140-protestite_na_sluzhitelite_na_zavodite_na_minyu_staykov_prodalzhavat", "text": "\n Стотици работници от заводите на Миню Стайков протестират през последните два дни. Те недоволстват от затварянето на обектите, блокираха жп линия, страхуват се, че може да изгубят хляба си. \r\n\r\n Участниците в протеста заплашват да блокират и пътища. Складовете бяха запечатани в петък. Тече разследване на бизнеса на Стайков и неговите финансови дела. \r\n\r\n Проверките започнаха преди повече от две седмици, когато при акция на спецпрокуратурата Миню Стайков и още 10 души бяха арестувани. Тогава в обектите му влязоха данъчни. \r\n\r\n Обвиненията са в данъчни престъпления, пране на пари, производство на цигари без бандерол. Според митниците са открити сериозни нарушения. \r\n \n\t\t\t\t\t\t", "date": "2018.09.23", "title": "Протестите на служителите на заводите на Миню Стайков продължават"}
{"url": "http://www.bnews.bg/article/249141-mazh_zagina_pri_intsident_na_stroezh_v_blagoevgrad", "text": "\n Мъж загина тази нощ при инцидент на строеж в Благоевград.  \r\n\r\n 29-годишният е паднал от петия етаж в стълбищната клетка на новострояща се кооперация. Сигналът  е подаден към 3 часа тази нощ от жк. \"Ален мак\". \r\n\r\n Това съобщи БГНЕС.  \r\n\r\n Тялото е извадено от аварийно-спасителен екип на РС ПБЗН-Благоевград. \r\n\r\n Огледът на местопроизшествието е приключил в 5 часа, след което тялото на загиналия е транспортирано за аутопсия от съдебен лекар. \r\n \n\t\t\t\t\t\t", "date": "2018.09.23", "title": "Мъж загина при инцидент на строеж в Благоевград"}
{"url": "http://www.bnews.bg/article/249156-razkritiya_advokat_vodil_grupata_nahlula_v_rozhenskiya_manastir", "text": "\n Опитът за вандалски грабеж  в Роженския манастир е бил ръководен от 44-годишния юрист от Сандански Стефан Матеев, обяви пред съда в Пловдив прокуратурата. Той беше задържан за постоянно в ареста заедно с друг  негов съучастник. \r\n\r\n Другите двама,които са непълнолетни, бяха пуснати под надзора на инспектор от Детска педагогигечска статия. Прокуратурата в Сандански поиска  четиримата да останат в  ареста, тъй като престъплнието им е предварително планувано. \r\n\r\n На 18 септември те  атакували Роженския манастир и са извършили грабеж над игумена като са го завързали и са му взели мобилния телефон. Групата търсела съкровище. \r\n\r\n Задържаният юрист, според прокуратурата, имал водеща  организационна роля. За намерения пистолет в дома му  той  обясни, че го намерил преди дни в парка в Сандански, имал намерение да го предавана на полицията, но забравил.  \r\n\r\n Според прокуратурата той е ръководел всичко, дал им е тиксо, обяснил как да го завържат –така твърдят, обясни Пенко Ненков, адвокат на задържания юрист Стефан Матеев. \r\n\r\n Ненков твърди, че доказателства в тази насока няма и клиенът му не бил на  мястото, където твърди прокуратурата. \r\n\r\n Арестуваният адвокат  единствен от групата, отговорна за нападението над манастира,  носел маска на лицето. Другите участници са заснети  от охранителни камери. \r\n\r\n Решението на съда  може да бъде обжалвано в тридневен срок. \r\n \n\t\t\t\t\t\t", "date": "2018.09.23", "title": "РАЗКРИТИЯ! Адвокат водил групата, нахлула в Роженския манастир "}
{"url": "http://www.bnews.bg/article/249145-grigor_i_gofen_zagubiha_kato_dvoyka_na_leyvar_kap", "text": "\n Григор Димитров и Давид Гофен не успяха да победят като двойка австралиеца Ник Кирьос и американеца Джак Сок във втория ден на турнира Лейвър Къп, който се провежда в Чикаго. \r\n\r\n Българинът и неговият партньор от Белгия са част от Отбора на Европа, който се бори да защити титлата си от първото издание на надпреварата. След втория ден представителите на Стария континент водят със 7:5. \r\n\r\n Денят започна с превъзходство в точките на европейците - 3:1. Всяка една победа на корта в събота вечерта и неделя сутрин носеше 2 точки на отборите.  \r\n\r\n Германецът Александър Зверев постигна зрелищен обрат срещу Джон Иснър за 3:6, 7:6 (6), 10:7 и даде още предимство на гостите. След него Роджър Федерер се разправи експресно с Ник Кирьос с 6:3, 6:2, за да стане резултатът 7:1. \r\n\r\n Кевин Андерсън върна интригата до известна степен, побеждавайки Новак Джокович в три сета - 7:6 (5), 5:7, 10:6. \r\n\r\n Тогава дойде ред на Димитров и Гофен. Те обаче разочароваха и в крайна сметка загубиха с 3:6, 4:6.  \r\n\r\n Преди мачовете от третия ден, във който всяка победа се равнява на 3 точки, европейците продължават да водят със 7:5. \r\n\r\n Димитров няма да излезе на корта за решителните срещи, които са разпределени по следния начин: \r\n\r\n Федерер/Зверев – Сок/Иснър \r\nРоджър Федерер – Джон Иснър \r\nАлександър Зверев – Кевин Андерсън \r\nНовак Джокович – Ник Кирьос \r\n \n\t\t\t\t\t\t", "date": "2018.09.23", "title": "Григор и Гофен загубиха като двойка на Лейвър Къп"}
{"url": "http://www.bnews.bg/article/249157-uchenite_preduprezhdavat_za_globalna_klimatichna_katastrofa", "text": "\n Учените предупреждават за неизбежността от климатична катастрофа във връзка с намаляването на емисионния бюджет от въглероден диоксид почти до нула. \r\n\r\n Емисионният бюджет представлява максимално допустимото количество емисии за определен период от време, което не позволява да се увеличи нивото на глобалното затопляне. Оказва се, че той е почти нулев, пише БГНЕС. \r\n\r\n Според резултатите от проучването при запазване на сегашното ниво на емисиите на въглероден диоксид емисионният бюджет ще бъде изчерпан за около шест години. \r\n\r\n По-рано медиите съобщиха, че Русия може да се сдобие със \"свой собствен Суецки канал\" заради глобалното затопляне. \r\n \n\t\t\t\t\t\t", "date": "2018.09.23", "title": "Учените предупреждават за глобална климатична катастрофа!"}
{"url": "http://www.bnews.bg/article/249143-ekipat_na_tereza_mey_se_podgotvya_za_vazmozhni_predsrochni_izbori_prez_noemvri", "text": "\n Съветници на британския премиер Тереза Мей са започнали извънредно планиране във връзка с възможни предсрочни избори през ноември, за да спасят както брекзит, така и нейния пост, съобщи вестник „Сънди таймс”, цитиран от Ройтерс. \r\n\r\n Вестникът пише, че двама високопоставени представители на политическия екип на „Даунинг стрийт” са започнали да изготвят стратегии за спечелване на подкрепата на обществото за нов план в случай на избори тази есен. \r\n\r\n През последните дни британският премиер е подложен на ожесточени критики в Европа, както и във Великобритания относно изготвения план за брекзит. В официално обръщение тя определи като „неприемливо” ЕС да блокира предложението на Лондон без да се предлага ясна алтернатива. \r\n\r\n Към момента няма официално потвърждение от кабинета.  \r\n \n\t\t\t\t\t\t", "date": "2018.09.23", "title": "Екипът на Тереза Мей се подготвя за възможни предсрочни избори през ноември"}
{"url": "http://www.bnews.bg/article/249142-zabrani_za_dvizhenie_na_tir_ove_po_patishtata_i_dnes", "text": "\n Забранява се движението на моторни превозни средства, предназначени за превоз на товари с техническа допустима максимална са над 12 тона, съобщават от АПИ.  \r\n\r\n Забраната е включително за състав с ремаркета и полуремаркета, селскостопанска и земеделска техника, трактори и специализирана строителна техника целогодишно за периода на официалните празници: последния работен ден преди празници - от 16:00 часа до 20:00 часа и последния почивен /празничен/ ден - от 14:00 часа до 20:00 часа. Забраната се отнася за всички периоди, в които е определен повече от един празничен ден. \r\n\r\n Забраната се отнася за всички периоди, в които е определен повече от един почивен или празничен ден. \r\n\r\n Ограниченията важат само за участъците от републиканската пътна мрежа, както следва: \r\n\r\n • Всички автомагистрали; \r\n\r\n • път I-1 с. Ребърково-Ботевград, като движението се пренасочва по път II-16 Ребърково-Своге-София; \r\n\r\n • път I-1 Благоевград-ГКПП \"Кулата\"; \r\n\r\n • път I-4 п. в. \"Коритна\"-Велико Търново-Шумен; \r\n\r\n • път I-5 Русе-Велико Търново; \r\n\r\n • път I-8 ГКПП \"Калотина\"-София; \r\n\r\n • път I-9 Варна-Бургас; \r\n\r\n • път II-18 Околовръстен път София; \r\n\r\n • път II-99 Бургас-Царево. \r\n\r\n Забраната не важи за моторни превозни средства, които извършват превози на опасни товари (ADR), живи животни, бързо развалящи се хранителни продукти и товари на температурен режим. \r\n\r\n ІІ. СЪСТОЯНИЕ НА АВТОМАГИСТРАЛИТЕ: \r\n\r\n АМ \"Тракия\": \r\n\r\n Област София: \r\n\r\n До 20.12.2018 г. движението от км 14+270 до км 20+660 се осъществява двупосочно в платното в посока София поради ремонтни-възстановителни дейности на виадукти при км 17+440 и км 18+140 в посока Бургас. В празничните и почивни дни се въвежда реверсивно движение: за Бургас се обособяват две ленти на движение и една лента за София. През последния почивен или празничен ден - една лента за движение в посока Бургас и две в посока София. \r\n\r\n Шофьорите да се движат с повишено внимание в учатъка от 45+900 до км 53+000 в двете посоки поради неравности по пътната настилка. Скоростта на движение се ограничава до 90 км/ч, до 20.12.2018 г. \r\n\r\n Област Пазарджик: \r\n\r\n До 15.10.2018 г. движението от км 89+000 до км 89+600 се осъществява двупосочно в платното посока Пловдив поради ремонт на пътно съоръжение над р. Елшишка. \r\n\r\n Област Сливен: \r\n\r\n Движението в участъка на с. Загорци от км 232+300 до км 232+500 в посока Бургас се осъществява само в активната лента поради ремонт на ОС /мантинела/. \r\n\r\n Област Бургас: \r\n\r\n До 30.10.2018 г. в участъка от км 308+107 до км 359+475 /Деветак - Ветрен/ се извършва косене на тревни площи. Шофьорите да е движат с повишено внимание и съобразена скорост, спазвайки поставената пътна сигнализация. \r\n\r\n АМ \"Хемус\": \r\n\r\n Област София: \r\n\r\n До 20.12.2018 г. движението от км 29+860 до км 35+150 се осъществява двупосочно в платното посока Варна поради ремонтни дейности на виадукт при км 33+600 и тунел \"Витиня\". \r\n\r\n До 15.12.2018 г. движението от км 34+010 до км 40+510 се извършва двупосочно в платното посока Варна поради аварийно - възстановителни дейности по виадукт \"Коренишки дол\" при км 36+450 и виадукти при км 37+520 км 37+920. \r\n\r\n До 20.12.2018 г. ограничено движението на МПС над 12 тона от км 30+260 до км 47+060 /от п.в. \"Витинска река\" до п.в. Ботевград/ в двете посоки поради ремонтно - възстановителни дейности по виадукт \"Коренишки дол\" при км 36+450. Обходният маршрут е: п.в. \"Витинска река\" - път I-1 /София - Ботевград/ - път II-17 /Ботевград - АМ \"Хемус\"/ - п.в. Ботевград. Срок 20.12.2018 г. \r\n\r\n До 15.12.2018 г. движението от км 48+800 до км 53+690 се осъществява двупосочно в платното посока София поради ремонтни дейности на виадукт при км 51+360. \r\n\r\n До 28.09.2018 г. движението в участъка от км 6+790 до км 11+850 осъществява двупосочно в платното посока Варна поради ремонтни дейности по виадукт при км 9+360. До 10 часа на 24.09.2018 г. в участъка от км 6+970 до км 11+850 се обособява една лента в посока София и две ленти в посока Варна. От 10 часа на 24.09.2018 г. до 10 часа на 25.09.2018 г. се обособява една лента за движение в посока Варна и две ленти в посока София. Скоростта на движение е ограничена до 50 км/ч. \r\n\r\n Област Шумен: \r\n\r\n Д 15.11.2018 г. движението от жп надлез на км 364+744 до надлез на км 365+597 се осъществява двупосочно в едно платно поради извършване на строително-монтажни работи по мостовите съоръжения. \r\n\r\n АМ \"Струма\": няма ограничения. \r\n\r\n АМ \"Марица\": няма ограничения. \r\n\r\n АМ \"Черно море\": \r\n\r\n област Варна: До 23.12 2018 г. движението от км 0+000 до км 8+600 се осъществява двупосочно в платното за Бургас, поради ремонтни дейности на асфалтовата настилка. \r\n\r\n АМ \"Люлин\": \r\n\r\n Област София: \r\n\r\n До 30.09.2018 г. движението от км 7+100 до км 12+860 се осъществява двупосочно в платното в посока Перник поради изтичане на кална маса и опасност от срутване на скална маса на пътното платно при км 9+600. Ограничението е от втори тунел \"Люлин\" до първи тунел \"Мало Бучино\". Скоростта на движение се ограничава до 50 км/ч. \r\n\r\n От 14 до 20 часа на 24.09.2018 г. се въвежда реверсивно движение от км 9+400 до км 10+560. Обособява се една лента в посока Перник и две ленти в посока София. Скоростта на движение е ограничена до 50 км/ч. \r\n\r\n   \r\n\r\n ІІI. ВЪВЕДЕНИ ОГРАНИЧЕНИЯ ПО ОСНОВНИТЕ ПЪТНИ НАПРАВЛЕНИЯ: \r\n\r\n 1. Проходи: \r\n\r\n - \"Върбишки\" - затворен за всички МПС - целогодишно; \r\n\r\n - \"Златишки\" - затворен за всички МПС - целогодишно; \r\n\r\n - \"Айтоски\" - отворен за всички МПС; \r\n\r\n - \"Котленски\" - отворен за всички МПС; \r\n\r\n - \"Обзорски\" - отворен за всички МПС; \r\n\r\n - \"Печинско\" - отворен за всички МПС; \r\n\r\n - \"Превала\" - отворен за всички МПС; \r\n\r\n - \"Предел\" - отворен за всички МПС; \r\n\r\n - \"Републиката\" - отворен за всички МПС; \r\n\r\n - \"Ришки\" - отворен за всички МПС; \r\n\r\n - \"Рожен\" - отворен за всички МПС; \r\n\r\n - \"Троянски\" - отворен за всички МПС; \r\n\r\n - \"Пампорово\" - забранен за МПС над 3,5 т - целогодишно; \r\n\r\n - \"Вратник\" - забранен за МПС над 10 т - целогодишно; \r\n\r\n - \"Дюлински\" - забранен за МПС над 3,5 т - целогодишно; \r\n\r\n - \"Петрохан\" - целогодишно е забранено е движението на МПС над 12 т както и тегленето на ремаркета и полуремаркета; \r\n\r\n - \"Твърдишки\" - забранен за МПС над 10 т - целогодишно; \r\n\r\n - \"Шипка\" - от 7:30 ч до 17:30 ч на 23.09.2018 г /неделя/ движението е ограничено в двете посоки на път I-5 вр. Шипка - гр Шипка от км 155+114 до км 183+100 поради провеждане на автомобилно състезание. Трафикът се пренасочва в двете посоки по път II-55 през Проход на Републиката. Целогодишно е забранено движението на МПС, предназначени за превоз на товари с технически допустима максимална маса над 12 т от категория N3, както и тегленето на ремаркета и полуремаркета с технически допустима максимална маса над 10 т от категория О4. Срок: целогодишно. \r\n\r\n   \r\n \n\t\t\t\t\t\t", "date": "2018.09.23", "title": "Забрани за движение на ТИР-ове по пътищата и днес"}
{"url": "http://www.bnews.bg/article/249160-protestirashti_rabotnitsi_ot_vinprom_karnobat_blokiraha_vazhni_patni_arterii", "text": "\n Работници от затворените фабрики на \"Винпром Карнобат\" блокираха пътното платно от Карнобат за София. Недоволните протестират трети ден с искане да бъдат върнати на работните им места. \r\n  \r\nПротестиращи носеха плакати \"Ние не сме престъпници\". Те казаха, че са обречени на глад, а затварянето на фабриките в селата Церковски и Венец е неоснователно. В трите завода и обектите на фирмата работят повече от 2000 души. Заводите за производство и преработка на алкохол на бизнесмена Миню Стайков са запечатани от служители на Агенция \"Митници\". \r\nКметът на Карнобат Георги Димитров заяви, че ако фабриките останат затворени, това ще е изключително пагубно за местната община, тъй като тя е зависима от този бизнес. \r\nСтрупване на недоволни има и пред централния вход на завода в село Церковски с искане да бъдат допуснати до работните им места. Пред портала на производствената база в село Венец също има работници с плакати и знамена. Вчера недоволните блокираха за три часа движението на железопътната линия Бургас - София, която се намира в непосредствена близост до завода в село Церковски. \r\nОт управата на \"Винпром Карнобат\" казаха, че камиони, пълни с грозде чакат пред обектите, а продукцията гниела. \r\n\r\n Днес изтича 48-часовият срок, който бе наложен от Агенция \"Митници\" за запечатването на обектите. Заповедта е обжалвана. \r\nОчаква се Районният съд в Карнобат да излезе с решение дали да бъде удължен срокът. \r\n \n\t\t\t\t\t\t", "date": "2018.09.23", "title": "Протестиращи работници от „Винпром Карнобат“ блокираха важни пътни артерии!"}
{"url": "http://www.bnews.bg/article/249161-otnovo_drazgi_mezhdu_gerb_i_bsp_yabalkata_na_razdora_tozi_pat_e_kazusat_s_ungariya", "text": "\n Пореден сблъсък и размяна на задочни въпроси и отговори между ГЕРБ и БСП. Този път темата е кой как е гласувал от българска страна в Европарламента за санкции срещу Унгария. \r\n  \r\n„Нямаше нито един колега от ГЕРБ в Европейския парламент да гласува в подкрепа на доклада, призоваващ за санкции срещу Унгария“, коментира на пресконференция евродепутатът от ГЕРБ/ЕНП Андрей Новаков в отговор на коментар на лидера на БСП Корнелия Нинова. Той посочи, че позицията на ГЕРБ е изключително последователна. \r\n  \r\nТази пресконференция е породена от \"безпардонното лъготене на г-жа Нинова\", коментира депутатът от ГЕРБ Тома Биков. \r\n„Четиримата евродепутати на БСП са се държали по четири различни начина“, посочи той и изброи: „европейският началник на Нинова Сергей Станишев гласувал \"за\" доклада, Момчил Неков бил \"против\", Петър Курумбашев бил в залата, но не гласувал, а Георги Пирински въобще не бил в залата на ЕП“. \r\n  \r\n\"Исках да гласувам, ама нямах желание\" - това е позицията на БСП, коментира Биков и отбеляза, че Нинова е свикала Изпълнителното бюро след гласуването в ЕП. \r\n\r\n В петък лидерът на БСП Корнелия Нинова коментира, че от четиримата евродепутати на БСП само един - Сергей Станишев, е гласувал за санкции срещу Унгария. Тя призова премиерът Бойко Борисов да се въздържа от лъжи и да си погледне неговата група, защото Ева Мейдел се е въздържала при гласуването. \r\nТома Биков посочи, че евродепутатите на ГЕРБ са гласували против доклада срещу Унгария по принципни причини, защото нито една държава член на Европейския съюз не може да бъде с отнет глас. Това не е европейска политика, заяви той. Биков припомни, че след това правителството взе решение за изработване на позиция, когато този въпрос бъде поставен в Съвета на ЕС. Той отбеляза, че не е ясно кога темата за Унгария ще бъде поставена на Съвета на ЕС. \r\nЕвродепутатът Андрей Новаков добави, че докладът със санкциите срещу Унгария е бил иницииран и прокаран основно с подкрепата на крайната левица, анархисти, комунисти и зелени. Не виждам как човек, определящ се за десен, би го подкрепил, посочи той. Когато ЕП е канил премиера на Унгария Виктор Орбан да обясни едно или друго, той винаги се е отзовавал, добави Новаков. \r\n \n\t\t\t\t\t\t", "date": "2018.09.23", "title": "Отново дразги между ГЕРБ и БСП! Ябълката на раздора този път е казусът с Унгария!"}
{"url": "http://www.bnews.bg/article/249162-sasht_shte_namalyat_razreshitelnite_za_postoyanno_prebivavane", "text": "\n Правителството на президента Доналд Тръмп съобщи, че ще предложи правила, които ще направят по-трудно за живеещите в САЩ чужденци да получат разрешения за постоянно пребиваване, ако вземат социални помощи, съобщи Ройтерс. \r\n\r\n Съгласно предложената от министерството на вътрешната сигурност регулация имиграционните служби ще преценяват дали лице, получаващо помощи, финансирани с пари на данъкоплатците, са в „тежест на обществото\". \r\n\r\n Промените ще важат за хора, кандидатстващи за виза или за постоянно местожителство, но няма да засягат кандидатстващите за американско гражданство. \r\n\r\n Предложената регулация ще бъде публикувана във федералния регистър през следващите седмици, което е първа стъпка към окончателното й приемане. След това ще има два месеца време за обществен дебат и според резултатите властите могат да въведат промени в регулацията преди окончателното й приемане, което се очаква да бъде след няколко месеца. \r\n \n\t\t\t\t\t\t", "date": "2018.09.23", "title": "САЩ ще намалят разрешителните за постоянно пребиваване!"}
{"url": "http://www.bnews.bg/article/249153-osem_lekarstva_shte_badat_spreni_ot_prodazhba_na_nashiya_pazar", "text": "\n Осем лекарствени продукти за различни заболявания се спират от продажба. За това съобщи днес Изпълнителната агенция по лекарствата след постъпили уведомления от притежателите на разрешения за употреба. За три от тях - Osseor 2 g granules for oral suspension x 28 sachets, Klimonorm 2 mg / 0.15 mg coated tablets - 1 x 21 и Rizatriptan Actavis orodispersible tablets 10 mg x 3, вече са преустановени продажбите у нас от началото на месец септември. Първият препарат е за лечение на тежка остеопороза при жени в постменопауза, както и при възрастни мъже с висок риск от фрактури. \r\n\r\n Вторият се използва като хормонозаместителна терапия при симптоми на естрогенен дефицит при жени, както и за профилактика на остеопороза. \r\n\r\n Третият е за лечение на острата фаза на главоболие при мигренозни пристъпи. Cytoblastin solution for injection, 1 mg/ml - 10 ml ще напусне пазара от началото на следващия месец. Цитобластин е онкомедикамент, използван за лечение на злокачествени неходжкинови лимфоми, болест на Ходжкин, авансирал карцином на тестисите, рецидивирал или метастатичен карцином на млечната жлеза, както и при хистиоцитоза на Лангерхансовите клетки. От началото на 2019 г. у нас вече няма да се продават Exviera 250 mg film-coated tablets x 56 и Viekirax 12,5 mg/75 mg/50 mg film-coated tablets x 56, които се използват за лечение на хроничен хепатит С. \r\n\r\n Rocaltrol 0.25 micrograms soft capsules x 100 също няма да се продава у нас от януари 2019 г. Лекарството се използва за лечение на бъбречна остеодистрофия при пациенти с хронична бъбречна недостатъчност, особено при болни на хемодиализа; при вторичен хиперпаратиреоидизъм при пациенти с умерена до тежка хронична бъбречна недостатъчност; при постоперативен хипопаратиреоидизъм; при витамин Д-зависим рахит, както и при витамин Д-резистентен рахит с хипофосфатемия. \r\n\r\n След 31 май 2019 г. в България няма да се внася и Arzerra 1000 mg Concentrate for solution for infusion x 50 ml (20 mg/ml) - 1 vial и Arzerra 100 mg Concentrate for solution for infusion x 5 ml (20 mg/ml) - 3 vials, които се използват за лечение на хронична лимфоцитна левкемия. \r\n \n\t\t\t\t\t\t", "date": "2018.09.23", "title": "Осем лекарства ще бъдат спрени от продажба на нашия пазар"}
