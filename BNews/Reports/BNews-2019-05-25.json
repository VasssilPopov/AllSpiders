{"url": "http://www.bnews.bg/article/261065-do_sredata_na_yuli_shte_e_izvesten_noviyat_premier_na_velikobritaniya", "text": "\n Новият премиер на Великобритания ще бъде избран до средата на юли, обявиха от Комитет 1922, който представлява депутатите от Консервативната партия, пише \"Гардиън\". \r\n\r\n Номинирането на кандидати ще продължи до края на първата седмица на юни, а след това ще започнат гласуванията. \r\n\r\n Очакваме процесът да завърши до края на юни и да имаме нов премиер до средата на юли, отбелязват от Комитет 1922 г. \r\n\r\n Междувременно се спекулира, че председателят на Комитет 1922 г. Греъм Брейди може да се кандидатира за лидер на Консервативната партия. \r\n\r\n Бизнес лидерите на Острова изразиха опасенията си, че избирането на нов лидер на торите ще удължи несигурността и ще окаже влияние върху инвеститорските решения. \r\n\r\n Лидерът на Лейбъристката партия на Великобритания Джереми Корбин приветства решението на премиера Тереза Мей \r\n\r\n Международната рейтингова агенция \"Мудис\" предупреждава, че след оставката на Мей рискът от \"твърд\" Брекзит е още по-голям. \r\n\r\n Президентът на Франция Еманюел Макрон поиска разяснение от Лондон за Брекзит, а Испания смята, че е невъзможно да се предотврати Брекзит без сделка. \r\n\r\n   \r\n \n\t\t\t\t\t\t", "date": "2019.05.25", "title": "До средата на юли ще е известен новият премиер на Великобритания"}
{"url": "http://www.bnews.bg/article/261080-grigor_zapochva_uchastieto_si_na_rolan_garos_v_nedelya", "text": "\n Григор Димитров ще играе с Янко Типсаревич в първия кръг на тазгодишния \"Ролан Гарос\". \r\n\r\n Срещата беше поставена на корт №1 и ще се играе в ранния неделен следобед, като е втори в програмата. \r\n\r\n Преди него в 12 часа сили ще мерят Петра МАртич и Унс Жабур. Мачът на Григор вероятно ще започне около 13:30 часа. \r\n\r\n Роджър Федерер също стартира участието си в неделя, като се изправя срещу Лоренцо Сонего. \r\n\r\n Сстефанос Циципас, Кей Нишикори, Марин Чилич и Давид Гофен също започват участието си в последния ден от седмицата. \r\n \n\t\t\t\t\t\t", "date": "2019.05.25", "title": "Григор започва участието си на \"Ролан Гарос\" в неделя"}
{"url": "http://www.bnews.bg/article/261084-berlin_preporacha_na_evreite_da_ne_nosyat_traditsionnata_shapchitsa_kipa", "text": "\n Комисарят на германското правителство по въпросите на антисемитизма препоръча на евреите повече да не носят традиционната си шапчица кипа навсякъде в страната заради нарастването на антисемитските нападения, предаде Франс прес. \r\n\r\n \"Не мога да посъветвам евреите да носят кипа навсякъде и по всяко време в Германия. По този въпрос за жалост промених мнението си\", заявява Феликс Клайн в публикувано днес интервю за регионалната пресгрупа Функе. \r\n\r\n Клайн, чиято длъжност бе създадена в началото на 2018 г., обяснява тази промяна с \"все по-растящата загуба на задръжки и липсата на уважение в обществото\", които подхранват настроенията срещу евреите. \r\n\r\n \"Интернет и социалните медии съществено са допринесли за това, както и постоянните нападки срещу нашата култура на спомена\" за Холокоста, казва той и предлага по-добро обучаване на силите на реда, които според него понякога се колебаят какво е разрешено и какво - не. \r\n\r\n Има ясна дефиниция на антисемитизма и трябва полицаите да я знаят, заявява Клайн. \r\n\r\n Миналата година престъпленията с антисемитски характер са се увеличили с около 20 процента, по последни данни на вътрешното министерство. Близо 90 процента от тези престъпления са извършени от крайнодесните среди. \r\n\r\n Генералната прокурорка на Берлин Клаудия Ванони заяви за АФП в края на март, че освен загубата на задръжки, влизането на крайната десница в парламента през 2017 г. и дискриминационните изказвания на нейни представители също е допринесло за засилването на антисемитските нагласи в Германия. \r\n \n\t\t\t\t\t\t", "date": "2019.05.25", "title": "Берлин препоръча на евреите да не носят традиционната шапчица кипа"}
{"url": "http://www.bnews.bg/article/261083-mlad_mazh_e_namushkan_s_nozh_v_botevgrad_razpitvat_blizki_na_ubitiya_pelov", "text": "\n 29-годишнен мъж е намушкан няколко пъти с нож в къщата си в Ботевград в петък следобед, съобщи \"24 часа\". МВР потвърди за инцидента, който се разследва. \r\n\r\n Жертвата е Веселин Банчев. Открит е в безпомощно състояние на първия етаж от къщата, в която е живял със семейството си в града. Откаран е в Окръжна болница в София, където лекарите се борят за живота му. \r\n\r\n По случая работят криминалисти от областната дирекция на МВР-София и колегите им от Ботевград. Разпитват се мъже от криминалния контингент в града. Сред тях са няколко приближени на беглеца от затвора Владимир Пелов, който беше убит от Марио Панчев, докато полицията го издирваше. \r\n\r\n Веселин няма криминални регистрации, имал е законен пистолет, който не е открит у тях. Наскоро е започнал работа в един от големите заводи в Ботевград. \r\n \n\t\t\t\t\t\t", "date": "2019.05.25", "title": "Млад мъж е намушкан с нож в Ботевград, разпитват близки на убития Пелов"}
{"url": "http://www.bnews.bg/article/261086-neohetski_yeroglifi_na_3_500_godini_sa_otkriti_v_plevnya_v_kapadokiya", "text": "\n Археолозите са открили 3 500-годишни хетски йероглифи вътре в плевня, разположена в историческия регион на Кападокия в Турция, което се очаква да хвърли светлина върху древното царство. Това съобщи БГНЕС. \r\n\r\n Ръководителят на разкопките професор Юсел Ченюрт заяви пред репортери, че са открили безценните йероглифи в района на Гюлшехир в централната провинция Невшехир. \r\n\r\n Професорът отбелязва, че парчетата са от Табалското кралство и ще допринесат значително за осветляването на историята на неохетското царство. \r\n\r\n Междувременно селският жител Дервиш Учар заяви, че конюшнята преди това е била използвана от жители, които са държали добитъка си вътре, а служителите веднага са я поставили под закрила след откриването на древните артефакти. \r\n\r\n Йероглифите ще бъдат откъртени от експертни каменоделци и ще бъдат прехвърлени в Дирекцията на музеите в Невшехир за по-нататъшни изследвания. \r\n\r\n Царството Табал се е появило след падането на хетската империя в Южна Централна Анадола. То е и дом на приказни постройки, пещерни църкви и подземни селища. Районът близо до Невшехир е примамвал най-големите държави по онова време, включително хетите, фригийците, персите, римляните, византийците, селджуците и османците. \r\n \n\t\t\t\t\t\t", "date": "2019.05.25", "title": "Неохетски йероглифи на 3 500 години са открити в плевня в Кападокия"}
{"url": "http://www.bnews.bg/article/261075-britanskata_lira_poskapna_sled_obyavenata_ostavka_na_tereza_mey", "text": "\n Курсът на британската лира днес се повиши и е на път да прекъсне рекордната поредица от загуби спрямо еврото. Това стана, след като премиерът на Великобритания Тереза Мей отпредели датата на оттеглянето си заради неуспеха да прокара споразумение за Брекзита, предаде Ройтерс, цитирана от БТА. \r\n\r\n Мей обяви днес по-рано, че ще подаде оставка като лидер на управляващата Консервативна партия на 7 юни и ще остане начело на служебно правителство до избирането на нов партиен лидер. \r\n\r\n Търговията на валутния пазар е нестабилна, тъй като се засилват опасенията, че на мястото на Мей ще дойде евроскептичен лидер, засилвайки вероятността от излизане на страната от ЕС без споразумение. \r\n\r\n Днес британската лира поскъпна спрямо долара с 0,4 на сто до 1,2719 долара за лира. Спрямо еврото курсът й се повиши до 88,05 пенса за евро след 14 поредни сесии на загуби спрямо общата европейска валута. \r\n \n\t\t\t\t\t\t", "date": "2019.05.25", "title": "\r\nБританската лира поскъпна след обявената оставка на Тереза Мей"}
{"url": "http://www.bnews.bg/article/261069-izmamnitsi_veche_naemat_kurieri_za_parite_ot_zhertvite_ot_imeto_na_sveshtenitsi", "text": "\n Предполагаеми автори на телефонни измами са наемали в два случая през последните дни от името на свещеници непознати за куриери, които трябвало да доставят парите от жертвата до организаторите, съобщи ОД на МВР - Хасково. За късмет, и в двата случая престъпленията са останали недовършени. \r\n\r\n При първия обект на измамата е станала 85-годишна жена от село Стамболийски, която предала на непознат плик с 3860 лева до църквата в селото. Впоследствие се оказало, че този непознат е бил помолен от представил се по телефона за божи служител да вземе плика и да го предаде в Хасково. \r\n\r\n По пътя към града инструкцията била променена след второ позвъняване - да върне парите на жената. Тя обаче не била открита от наетия за куриер 54-годишен жител на село Нова Надежда. Това го накарало да се усъмни и той сигнализирал в РУ-Хасково. Малко по-късно на спешния телефон се получило съобщение от жител на областния център, който заявил, че измамената била баба му, която дала спестяванията си уж за спешна операция на близък. \r\n\r\n Подобна схема се разиграла и в Димитровград, когато в тамошното РУ било получено обаждане. 59-годишен мъж от с. Длъгнево също бил подмамен от \"свещеник\" на име Николай. Той го изпратил да вземе плик с пари от мъж от спирка в с. Горно Брястово. За тях мнимият свещеник му обяснил, че ще трябва да ги отнесе до Русе, тъй като парите били дарение за деца в неравностойно положение. И тук съобразителността на мъжа му подсказала, че възможно това да е измама и сигнализирал в управлението, където се оказало, че в плика имало 4000 лева. \r\n\r\n До момента старецът, предал парите, е неизвестен, а работата по случая продължава. \r\n \n\t\t\t\t\t\t", "date": "2019.05.25", "title": "\r\nИзмамници вече наемат куриери за парите от жертвите от името на свещеници"}
{"url": "http://www.bnews.bg/article/261073-spasiha_dve_detsa_zagubili_se_v_lozenskata_planina", "text": "\n Спасителна акция за издирване на две деца е провела Планинската спасителна служба. \r\n\r\n Дежурният в службата заяви пред Дарик радио, че момиче и момче на възраст между 14 и 15 години са се загубили в Лозенската планина. \r\n\r\n Сигналът е получен на телефон 112 в 23.20 часа вчера вечерта. \r\n\r\n В 2.30 през нощта децата са намерени в добро здравословно състояние и са транспортирани. \r\n\r\n Петима планински спасители са участвали в акцията. Тепърва се изяснява как децата са се загубили. \r\n \n\t\t\t\t\t\t", "date": "2019.05.25", "title": "Спасиха две деца, загубили се в Лозенската планина"}
{"url": "http://www.bnews.bg/article/261085-mezhdunaroden_tribunal_poiska_ot_rusiya_nezabavno_da_osvobodi_arestuvanite_ukrainski_moryatsi", "text": "\n Международен трибунал призова Русия да освободи \"незабавно\" 24-те украински моряци, арестувани миналия ноември в района на полуостров Крим. Това съобщи БГНЕС. \r\n\r\n \"Руската федерация трябва незабавно да освободи украинските войници, задържани в Керченския проток и да им позволи да се върнат в Украйна\", каза съдия Джин-Хюан Пайк от Международния трибунал за морско право, който се намира в германския пристанищен град Хамбург. \r\n\r\n В същото време в решението се отбелязва, че трибуналът не счита за необходимо да изисква от Русия да спре наказателното преследване на моряци и да се въздържа от започване на нови дела. \r\n\r\n Русия обаче заяви, че няма да участва в изслушванията, тъй като трибуналът не е оторизиран да разглежда украински дела. \r\n\r\n На 25 ноември два плавателни съда на украинския флот нарушиха държавната граница на Русия в Черно море и опасно маневрираха няколко часа, без да отговарят на законовите изисквания на руските власти. \r\n\r\n Граничната охрана задържа корабите, за което трябваше да използват оръжия. Трима украински моряци бяха леко ранени. Общо на борда са били 22 моряци и двама служители на СБУ. Всички те бяха арестувани по обвинения в нарушаване на държавната граница. \r\n\r\n Владимир Путин нарече този инцидент предварително подготвена провокация, от която Петър Порошенко се нуждае заради ниския му рейтинг при подготовката за президентските избори. В същото време държавният глава подчерта, че руските гранични служители са изпълнявали задължението си да защитават границите на страната. \r\n \n\t\t\t\t\t\t", "date": "2019.05.25", "title": "Международен трибунал поиска от Русия незабавно да освободи арестуваните украински моряци"}
{"url": "http://www.bnews.bg/article/261070-sad_zaporira_smetki_i_imoti_za_9_mln_na_kmet_i_saprugata_mu", "text": "\n Заради иск на Антикорупционната комисия за над 9 милиона лева Пазарджишкият окръжен съд запорира сметки и имоти на кмета на Септември Марин Рачев, на съпругата му и на свързани с тях фирми. Претенциите на комисията са за незаконно придобито имущество, предаде БНР. \r\n\r\n Решението на комисията е на база шест тома доказателствен материал, част от който е и прословутото тефтерче, което бе открито в спалнята на Рачев при обиска през февруари миналата година. В него са записани големи суми пари и инициали на хора. Тогава Специализираната прокуратура му повдигна обвинение за източване на общината като действащ кмет. \r\n\r\n А ето каква беше реакцията на Инициативния комитет \"Да спасим община Септември\", който предизвика проверките.  \r\n\r\n \"Продължаваме да питаме защо Министерството на финансите бездейства, след като Община Септември е във фактическа неплатежоспособност, тоест фалит, и на сайта на Министерството е посочена информация за поети задължения от над 22 милиона лева, без да е ясно за какво са тези поети задължения\", заяви адвокат Николай Баташки. \r\n\r\n Определението за запор на имотите и банковите сметки на Рачев и кръга около него не е окончателно, но обжалването му пред Пловдивския апелативен съд не спира изпълнението му. \r\n\r\n Преди седмица Рачев получи условна присъда от 2 години и половина заради укрити данъци в големи размери за период преди да стане кмет на Септември. \r\n \n\t\t\t\t\t\t", "date": "2019.05.25", "title": "Съд запорира сметки и имоти за 9 млн. на кмет и съпругата му"}
{"url": "http://www.bnews.bg/article/261079-zapodozreniyat_za_atentata_v_lion_s_tamni_ochila_i_armeyski_shal", "text": "\n Френската полиция разпространи кадър от видеокамера, с която е заснет заподозреният за вчерашния взрив на улица в Лион, при който бяха ранени 13 души. На записа се вижда как все още неизвестният мъж се движи с велосипед и оставя чанта пред пекарна малко преди експлозията. След това изчезва с колелото. \r\n\r\n Полицейски източници го описват като мъж от европейски или северноафрикански тип, облечен в бежови бермуди, с тъмни очила и с армейски зелен шал. Полицията публикува в Туитър призив към свидетели, ако го познаят да сигнализират. Мъжът беше наречен опасен. \r\n\r\n За късмет, повечето пострадали, сред които 8-годишно момиченце, са приети в болница с леки наранявания, предимно с прорезни рани. Само трима от тях остават за лечение. \r\n\r\n Разследването на експлозията е поето от специалисти по борба с тероризма, заяви прокуратурата. Според експерти въпросната бомба е много добре и професионално подготвена, защото е била пълна с шрапнели, с пирони, болтове и винтове. \r\n\r\n Възможно е да става въпрос обаче само за сплашване и привличане на вниманието, като е има предвид, че мощността й не е била толкова голяма, че да причини жертви, коментират още разследващи. \r\n\r\n Рени Пиринчева, българка, която живее в Лион, каза пред bTV, че за всички в града е било шокиращо, защото по принцип е спокоен град. По думите ѝ общото усещане е, че и в града става опасно. \r\n\r\n Министерството на външните работи заяви, че засега няма информация за пострадали българи при експлозията в Лион. Посланик Ангел Чолаков е разговарял с представители на българската общност във френския град, които са го информирали, че постоянно живеещите ни сънародници там са живи и здрави, съобщи пресцентърът на МВнР. \r\n\r\n   \r\n \n\t\t\t\t\t\t", "date": "2019.05.25", "title": "Заподозреният за атентата в Лион - с тъмни очила и армейски шал"}
{"url": "http://www.bnews.bg/article/261074-iranski_general_mozhem_da_potopim_amerikanski_voenni_korabi_s_tayni_orazhiya", "text": "\n Иран може да потопи американските военни кораби в Персийския залив с ракети и тайни оръжия, заяви иранският генерал Мортеза Корбани, цитиран от Ройтерс и БТА. \r\n\r\n Съединените щати обявиха вчера, че ще разположат допълнителни 1500 войници в Близкия изток с цел защита срещу Иран, чийто Корпус на революционните гвардейци бе обвинен от Вашингтон, че носи пряка отговорност за нападанията срещу петролни танкери в Залива този месец. \r\n\r\n \"Америка изпраща два военни кораба в региона. Ако те извършат и най-малката глупост, ще ги изпратим на дъното на морето заедно с техните екипажи и самолети, като използваме две ракети или две нови тайни оръжия\", заяви Корбани. \r\n\r\n Правителството на американския президент Доналд Тръмп реши да засили американското военно присъствие в Близкия изток заради опасения от потенциална иранска атака. Според западни експерти Иран често преувеличава възможностите на оръжията си, но има опасения, свързани с иранската балистична програма и с иранските балистични ракети с голям обсег. \r\n\r\n Иранският министър на външните работи Мохамад Джавад Зариф определи днес изпращането на американски военни подкрепления в Близкия изток като заплаха за международния мир, предаде Франс прес. \r\n\r\n \"Засилването на американското присъствие в нашия район е много опасно и е заплаха за мира и международната сигурност\", каза Зариф при посещението си в Пакистан. \r\n\r\n \"Рационалните американци и опитните американски командири\" вероятно ще упражнят контрол над радикалните елементи във Вашингтон и ще предотвратят война с Иран\", заяви иранският бригаден генерал Хасан Сейфи, цитиран от Ройтерс. \r\n\r\n \"Ние сме на мнение, че рационалните американци и опитните американски командири няма да позволят на радикалните елементи в САЩ да ги вкарат в ситуация, от която изходът ще е много труден\", каза Сейфи. \r\n \n\t\t\t\t\t\t", "date": "2019.05.25", "title": "\r\nИрански генерал: Можем да потопим американски военни кораби с тайни оръжия"}
{"url": "http://www.bnews.bg/article/261072-tsska_otgovori_na_obvineniyata_i_zaplashi_mediite_svarzani_s_domuschiev", "text": "\n Ръководството на ЦСКА излизе с официална позиция относно появилите се твърдения, че са участвали в уговарянето на мач с Черно Море. \r\n\r\n \"Червените\" заплашиха да забранят достъпът на определени медии до \"Борисовата градина\", както и отразяването на мачовете на тима. \r\n\r\n Ето изявлението на ЦСКА без редакторска намеса: \r\n\r\n '' \r\n\r\n \r\n\r\n \r\n\r\n \r\n\r\n \r\n\r\n \r\n\r\n \r\n\r\n \r\n \n\t\t\t\t\t\t", "date": "2019.05.25", "title": "ЦСКА отговори на обвиненията и заплаши медиите, свързани с Домусчиев"}
{"url": "http://www.bnews.bg/article/261076-asteroid_s_diametar_1_6_km_shte_premine_kray_zemyata", "text": "\n Астероид с диаметър 1,6 километра ще премине днес на разстояние от 5,3 милиона километра от Земята, съобщи НАСА, цитирана от агенция ЮПИ и БТА. \r\n\r\n Небесното тяло е кръстено от учените 1999KW4 и притежава своя собствена луна. Астероидът ще бъде видим до 7 юни. \r\n\r\n Въпреки че е класифициран като потенциално опасен, няма вероятност от сблъсък с нашата планета. При най-голямото си приближаване астероидът с форма на орех ще бъде на отстояние от над 5 милиона километра от Земята. \r\n\r\n Астрономите от обсерваторията в Аресибо в Пуерто Рико ще имат възможността да изучат отблизо състава и формата на бинарното небесно тяло. По формата си с две сферични образувания 1999KW4 напомня на прочулите се напоследък свои събратя Бену и Рюгу, които бяха изследвани респективно от мисии на американското и японското космическо ведомство. \r\n \n\t\t\t\t\t\t", "date": "2019.05.25", "title": "Астероид с диаметър 1,6 км ще премине край Земята"}
{"url": "http://www.bnews.bg/article/261081-napadnaha_meditsinski_ekip_v_gotse_delchev", "text": "\n Медицински екип е нападнат в Гоце Делчев при обслужване на адрес, съобщава БГНЕС. \r\n\r\n Сигналът е подаден към 11:00 ч. от центъра на града. Информацията е, че пациентът не е психично болен. \r\n\r\n Към момента няма информация за травмите на медиците, които са в шок. Има нанесени щети на линейката. \r\n \n\t\t\t\t\t\t", "date": "2019.05.25", "title": "Нападнаха медицински екип в Гоце Делчев"}
{"url": "http://www.bnews.bg/article/261082-zemetresenie_s_magnitud_5_1_blizo_do_tokio", "text": "\n Земетресение с магнитуд 5,1 разтърси централната японска префектура Чиба, източно от Токио, няма заплаха от цунами, според главната метеорологична агенция на страната. \r\n\r\n В 15:20 местно време в префектурата на Токио, в близост до Токио, са регистрирани трусове, съобщават РИА Новости и БГНЕС. Огнището на земетресението се намира на дълбочина 40 километра. \r\n\r\n По-късно вторични трусове са се появили в южната част на полуостров Босо. Земетресението е усетено от жителите на столичния регион, включително префектурите Токио и Канагава, информира Спутник. \r\n\r\n До момента няма данни за пострадали или разрушения. \r\n\r\n Япония се намира в сеизмично активна зона, известна като Огнен пръстен и редовно страда от мощни земетресения. Земетресение от 9,0 градуса и последвало го цунами убиха над 15 000 души и предизвикаха бедствие в атомната електроцентрала във Фукушима.  \r\n \n\t\t\t\t\t\t", "date": "2019.05.25", "title": "Земетресение с магнитуд 5,1 близо до Токио"}
{"url": "http://www.bnews.bg/article/261078-3_g_zatvor_za_amerikanski_voenen_za_shpionazh_shtyal_da_byaga_v_rusiya", "text": "\n Военнослужещ от американския флот се призна за виновен по две обвинения, свързани със шпионаж, и бе осъден на 3 години затвор. \r\n\r\n Той имал намерение да предаде поверителна информация за бойни кораби с ядрени двигатели на журналист и след това да избяга в Русия, съобщи Асошиейтед прес. Агенцията се позовава на информация, получена от следователите на американския флот, предаде БТА. \r\n\r\n Според документите 26-годишният подофицер втори ранг Стивън Келог е поддържал връзка с най-голямото руско корабостроително предприятие \"Севмаш\". \r\n\r\n Бил е арестуван на 27 август миналата година на летището в Сан Диего за нарушаване на обществения ред в пияно състояние. Келог е трябвало да пътува за Ню Йорк, където да се срещне с познат журналист. Осъденият е постъпил във флота през 2014 година и е работел като електротехник по ядрените двигатели. \r\n \n\t\t\t\t\t\t", "date": "2019.05.25", "title": "3 г. затвор за американски военен за шпионаж, щял да бяга в Русия"}
{"url": "http://www.bnews.bg/article/261071-germanski_sad_reshi_v_polza_na_sobstvenitsi_na_dizelovi_avtomobili_na_folksvagen", "text": "\n Регионален апелативен съд в Карлсруе постанови в петък, че германските автомобилни дилъри на компанията \"Фолксваген\" (Volkswagen) трябва да приемат обратно колите, оборудвани с незаконни софтуерни устройства, манипулиращи показанията за отделяните вредни газови емисии, или да предоставят на техните клиенти нови превозни средства, съобщава Ройтерс, цитирана от БНР. \r\n\r\n Самото дело беше заведено от собственици на автомобили \"Фолксваген\" и \"Ауди\", които бяха произведените 2009, 2011 и 2013 година. \r\n\r\n Това е първото постановление на регионален апелативен съд, което е в полза на клиентите на германския автомобилен гигант след разразилия се преди няколко година скандал, известен като \"Дизелгейт\". \r\n\r\n От компанията \"Фолксваген\" обявиха, че ще обжалват решението на Федералния апелативен съд. \r\n \n\t\t\t\t\t\t", "date": "2019.05.25", "title": "Германски съд реши в полза на собственици на дизелови автомобили на \"Фолксваген\""}
{"url": "http://www.bnews.bg/article/261077-donald_tramp_zhal_mi_e_za_tereza_mey_mnogo_ya_haresvam", "text": "\n Американският президент Доналд Тръмп заяви, че му е жал за британската министър-председателка Тереза Мей, която вчера обяви, че на 7 юни ще подаде оставка като лидер на Консервативната партия. Тя ще остане начело на служебно правителство до избирането на нов партиен лидер, който да се опита да постигне по-решителна сделка за Брекзит. Именно той ще заеме и премиерския пост. \r\n\r\n \"Много я харесвам\", каза Тръмп за Мей пред репортери в Белия дом, цитиран от световните агенции и БТА. \r\n\r\n \"Това е за доброто на нейната страна\", добави президентът и я нарече \"много силна\" личност, работила усърдно. \r\n\r\n Той подчерта, че след две седмици ще се срещне с нея по време на посещението си във Великобритания. \r\n\r\n В същото време френският президент Еманюел Макрон похвали \"смелата работа\" на Тереза Мей. \r\n\r\n \"Твърде рано е да се правят предположения за последиците от това решение. Франция е готова да работи с новия британски премиер по всички европейски и двустранни въпроси, но иска яснота за подхода на Великобритания към Брекзита\", заяви Макрон в комюнике и изпрати на Мей лично послание, в което изказва своята подкрепа и признателност, посочва Елисейският дворец. \r\n\r\n Ангела Меркел пък изрази уважение към решението на Мей да се оттегли и каза, че ще продължи да работи в тясно сътрудничество с нейния приемник за организиран Брекзит. \r\n\r\n Канцлерът на Германия и Мей винаги са работили заедно добре и в дух на доверие, и ще продължат да го правят, докато Мей е на поста, каза говорителката на Меркел Мартина Фиц, цитирана от АП. \r\n\r\n Холандският премиер Марк Рюте заяви, че е разговарял с Тереза Мей и е изразил пред нея своята благодарност и уважение. \r\n\r\n \"Споразумението между Европейския съюз и Великобритания за организиран Брекзит остава на масата\", отбеляза Рюте в Туитър. \r\n\r\n Москва пък определи мандата на Тереза Мей като \"много сложен период\" за отношенията между Великобритания и Русия, и отбеляза, че следи внимателно ситуацията след оставката й. \r\n\r\n \"За съжаление не мога да си спомня за какъвто и да било принос за развитието на двустранните отношения. По-скоро обратното\", каза говорителят на Кремъл Дмитрий Песков. \r\n\r\n Междувременнно британският депутат и водещ поддръжник на излизането на Великобритания от Европейския съюз Борис Джонсън каза, че \"естествено\" ще се бори за министър-председателския пост, след като Тереза Мей обяви, че ще подаде оставка, предаде Ройтерс. \r\n\r\n Джонсън отдаде почит на Мей, като заяви, че тя е понесла \"търпеливо и стоически\" всички трудности около Брекзит. Според него следващият британски премиер може също така да съживи блокираните преговори с ЕС за споразумение за напускане. \r\n\r\n \"Нов лидер ще има възможността да направи нещата различно и ще има импулса на ново правителство\", каза Джонсън на конференция в Швейцария няколко часа след като Мей обяви, че се оттегля следващия месец. \r\n\r\n По думите му Великобритания би трябвало да бъде готова да излезе от ЕС без сделка, ако иска да договори подходящо споразумение за напускане. \r\n\r\n \"Ние ще напуснем ЕС на 31 октомври, със или без сделка\", заяви той. \r\n\r\n \"Начинът за постигане на добра сделка е да се подготвим за вариант без сделка\", каза Джонсън. \r\n\r\n Според соцологическите изследвания той има най-голям шанс да бъде избран за наследник на Мей. Други данни пък показват, че 54% от британците искат предсрочни избори. \r\n\r\n Британският външен министър Джереми Хънт пък ще се кандидатира за лидер на Консервативната партия след оттеглянето на Мей, съобщи в. \"Фарнам хералд\", цитиран от Ройтерс. \r\n\r\n \"Правилно е моят партиен избирателен район да научи първи\" за това, заяви Хънт на фестивал в Южна Англия. \r\n\r\n Британският министър на здравеопазването Мат Ханкок също заяви, че се включва в надпреварата за нов лидер на партията. \r\n\r\n След като Тереза Мей обяви датата на оставката си, Европейската комисия заяви, че ще уважава новия британски премиер, но нищо няма да се промени по отношение на приетата от Европейския съвет позиция за споразумението за излизане на Великобритания от ЕС. \r\n \n\t\t\t\t\t\t", "date": "2019.05.25", "title": "Доналд Тръмп: Жал ми е за Тереза Мей, много я харесвам"}
{"url": "http://www.bnews.bg/article/261068-igrachite_na_cherno_more_izdarzhali_poligrafa_no_vse_pak_ne_patuvaha_za_razgrad", "text": "\n Скандалите около Черно море продължават с пълна сила. \r\n\r\n Доста изненадващо преди вчерашното гостуване на варненци в Разград, шестима основни играчи бяха извадени от групата на тима. \r\n\r\n Това бяха двамата вратари Георги Китанов и Иван Дюлгеров, легендата Георги Илиев, бранителите Виктор Генев и Пламен Димов, както и халфът Петър Витанов. \r\n\r\n Отслабеният тим на Черно море загуби с 1:4 от Лудогорец, което донесе осма поредна титла на разградчани. \r\n\r\n Оказа се, че въпросните играчи са били подложени на детектор на лъжата заради загубата им от ЦСКА с 1:3 на 4 май. Те са се провалили на теста, заради което ръководството ги е извадило от състава. \r\n\r\n Според публикуваните документи в \"Спортал\", това не е така и шестимата са издържали въпросния тест. \r\n\r\n Те са отговаряли на следните въпроси: \r\n\r\n 1. Играхте ли симулативно в последния мач срещу ЦСКА срещу заплащане или други услуги? \r\n\r\n 2. Някой свързвал ли се е с вас да ви предлага финансови или други облаги, за да играете симулативно в последния мач срещу ЦСКА? \r\n\r\n 3. Получихте ли някакво ваъзнаграждение или пари за изгубения мач срещу ЦСКА? \r\n\r\n 4. Получавахте ли пари, за да играете симулативно в последния мач срещу ЦСКА? \r\n\r\n Заключението в документите е, че са издържали теста. \r\n\r\n Въпреки това, те не пътуваха за Разград, а отборът загуби с 1:4. \r\n\r\n Въпросите около мачовете на тима срещу ЦСКА и Черно море продължават, а при доказване на нещо нередно в тях, последствията за клубовете могат да бъдат сериозни. \r\n \n\t\t\t\t\t\t", "date": "2019.05.25", "title": "Играчите на Черно море издържали полиграфа, но все пак не пътуваха за Разград"}
