{"url": "http://www.bnews.bg/article/264153-televiziyata_na_slavi_s_falstart", "text": "\n Телевизия 7 / 8 на Слави стартира с художествена самодейнст: лош вариант на Хачобояджиевия стил от 70-те и 80-те години. Най-зле се оказа Актьорската вечер, която в бТВ беше хит на Трифонов. Без него етюдите на артистите му са като от читалищна вечерника, а гост-водещият Криско беше истински срам. Сричащ аутокюто си с тъпите смешки, които му бяха написали, \"певецът\" от Инициативния комитет на Мая Манолова - полит.проводник на този негов страхотен вкус - се отличи и с бисер: венерИния хълм. \r\n\r\n Шоуто на сценаристите е крадено от падналия преди години от Първи канал на руската телевизия Прожектор Парисхилтън като формат - 4 хумористи, една маса, коментари на статии и репортажи в медиите, които по идея трябва да бъдат весели. С тази разлика, че при телевизия 78 същия забавен проект е поднесен като за бедни с наподобяващия декор и плоските шеги, а многото таланти на водещите от оригинала във версия Левски Г (там е студиото на Слави, наследено от банкера Цветан Василев и неговата фалирала ТВ7)  са сведени до неорганизирано говорене без цел и посока. Вместо световни звезди, за премиерата гостува Милко Калайджиев. И се предложи за лидер в Хасковска област на партията на Слави със стажа си на провален кандидат - кмет на Свиленград....Лошо осветеление, лош звук, лош декор - картинката изпълва с неудобство. \r\n\r\n Всъщност, 7 / 8 ТВ изглежда точно на място между фолкканалите, където е позиционирана телевизията на Слави, чието лого пък убийствено напомня знака на ФЕН ТВ. Апропо, нейните собственици братя Касъмови са първите издатели на Слави. \r\n\r\n Неговото вечерно шоу е единственото светло петно в новия канал. Запазено е лустрото на студиото в стила, познат от бТВ, Трифонов и бендът са на ниво, ала първото издание, съдържащо просто раздаването на награди, за които хората са се записали в предишното предаване на Слави, беше досадно и не се получи дори връчването на голямата награда. Мерцедес, водил звездните гости на Трифонов в бТВ, с която той неясно защо неколкократно се закачи. \r\nТъмното петно, което вероятно ще бъде най-стойностното предаване на телевизията се очертава предаването на Иван Кулеков. Писателят е цар на трогателните репортажи с драматургия на филми. \r\n\r\n Дискусионното предаване на сценариста Драго в 7 вечерта стартира и програмата на цялата телевизия със загубилата изборите в София Мая Манолова, която изглеждаше доста смирена с поражението си и отново не благодари на своята родна БСП за подкрепата, като се направи на дясна и на интересна - не знаела какво ще прави оттук-нататък, ала сме щели да видим. \r\n\r\n Не изглежда добре и Вечерта на ... - Камен Воденичаров играе неуспешно Кеворк Кеворкян в препитване на звезди с помощ от зрителите - техните въпроси. Засега от нея се излъчват само репетиции, а стартът е в сряда. В петък пък се очаква тоталната простотия Вечер на Северозапада с Годжи, Краси и Боце... \r\n\r\n Казва се, че краят увенчава делото, но при този старт, екипът на Слави не изглежда особено подготвен да прави цяла телевизионна програма. Трудно ще издържат неговите хора: 50 минути дневно с големи ваканции, колкото беше ангажиметът им в БТВ, не е като да се пълнят със свежест 8 часа всяка вечер 365 дни в годината. Дано да успеят да се преборят, но сега е мъка. \r\n\r\n Особено, след като цял преход гледаме продукцията на този екип. \r\n\r\n Мая Манолова се опита да ни продаде същото в политиката, хем тя ни досажда от половин преход. Не успя. И дано присъствието й като първи гост на телевизията на Слави да не е лош знак. \r\n \n\t\t\t\t\t\t", "date": "2019.11.05", "title": "Телевизията на Слави с фалстарт"}
{"url": "http://www.bnews.bg/article/264157-sds_ostro_kam_db_ne_ste_desni", "text": "\n СДС отправи остри критики към колегите си от \"Демократична България\" заради призива на нейни лидери и симпатизанти да гласуват за Мая Манолова. Главният секретар на Съюза Илия Лазаров увери, че подкрепата на седесарите е била ключова за победата на Фандъкова в София, като изчисли, че партията е допринесла с 25 000 гласа. \r\n \n\t\t\t\t\t\t", "date": "2019.11.05", "title": "СДС остро към ДБ: Не сте десни"}
{"url": "http://www.bnews.bg/article/264156-plaha_hvarlyal_po_d_r_dimitrov_predmeti_predi_da_bade_ubit", "text": "\n Делото срещу д-р Иван Димитров да се върне на първа инстанция за повторно разглеждане пред друг състав. Тези искания бяха отправени от адвоката на близките на убития Георги Джевизов - Красимир Елдъров в залата на Апелативен съд Пловдив.  \r\n\r\n Окръжен съд  оправда лекаря по обвинението в убийство при превишаване на пределите на неизбежната отбрана. Медикът обаче бе осъден на 2 години условно с 3 години изпитателен срок  за притежанието на незаконни боеприпаси. \r\n\r\n Адвокат Елдъров се мотивира с това, че Окръжен съд е бил предубеден към делото. Той посочи част от мотивите на първоинстанционната присъда, като ги определи като недоказани и нелогични. \r\n\r\n \"Споменат е само някакъв предмет. Какъв е бил този предмет не се казва. Може да е било нож, но тогава рискуваме случаят да се превърне в екшън филм, а Джевизов в нинджа. Казва се, че докторът е бил във физически неблагоприятна позиция. Вижте как изглежда пострадалия и Димитров. Как може един добре сложен мъж и трениращ да е в неизгодна ситуация\", каза Елдъров, цитира \"Трафик нюз\". \r\n\r\n Той помоли и за алтернатива, ако искът му не бъде уважен. \r\n\r\n \"Ще пледирам за изменение на присъдата спрямо д-р Димитров, като моля да бъде признат за виновен\", каза Елдъров. \r\n\r\n  \"Да излежи най-голямата присъда. Отне ми детето, три деца сираци остави. Затвор искам\", каза пред магистратите Златка, майка на Плъха. \r\n\r\n На противоположно мнение бе защитата на Доктора. Адвокат Георги Кутрянски посочи, че присъдата е била правилна и законосъобразна. \r\n\r\n \"Действал е в рамките на неизбежната отбрана. Има човек с нож на непосредствена близост до него. Какво да направи, да му благодари за посещението. В тъмните часове, ножът е най-опасното оръжие. Димитров не е съзнавал, че може да убие нападателя си. Дживизов е бил близо, хвърлял е нож по него, замерил го е и с друг предмет. Какво да направи докторът? Ако беше камък или желязо, по главата на Димитров, сега щяхме да сме на друго производство. Нека да не омаловажаваме действията на пострадалия\", каза Кутрянски. \r\n\r\n „Съжалявам още веднъж. Не съм искал да го убия. Искам справедливо наказание“, това бяха единствените думи на д-р Димитров. \r\n\r\n Съдът ще се произнесе решението си до 30-дневен срок. \r\n \n\t\t\t\t\t\t", "date": "2019.11.05", "title": "Плъха хвърлял по д-р Димитров предмети преди да бъде убит"}
{"url": "http://www.bnews.bg/article/264152-kmetat_na_stara_zagora_obyavi_che_poema_posledniya_si_mandat", "text": "\n ГЕРБ се представи добре на тези избори, защото остава първа политическа сила. Местните избори са мажоритарен вот и виждате, че на места вотът е много различен. В Бургас, Стара Загора, Велико Търново, Монтана, Враца хората показаха, че си харесват досегашните кметове. Това заяви пред Би Ти Ви кметът на Стара Загора Живко Тодоров, който започва трети мандат, след като спечели изборите безапелационно на първи тур. \r\n\r\n \"На други места видяхте, че нашите кандидати не се справиха добре. Има места, на които са необходими промени и трябва да се отворят структурите за нови лица\", обясни той. \r\n\r\n По думите му е абсурдно да се говори, че ГЕРБ е спечелила нечестно изборите с купуване на гласове. \r\n\r\n \"Човек не трябва да се сраства с властта и считам, че това трябва да бъде моят последен мандат. Ще се постарая през следващите години старозагорци да усетят, че имат добър кмет\", разкри Живко Тодоров. \r\n \n\t\t\t\t\t\t", "date": "2019.11.05", "title": "Kметът на Стара Загора обяви, че поема последния си мандат "}
{"url": "http://www.bnews.bg/article/264160-grigor_dimitrov_e_spechelil_20_mln_dolara_ot_nagradni_fondove", "text": "\n Григор е вече № 27 по спечели пари от играта в историята \r\n\r\n Григор Димитров е спечелил близо 20 млн. долара от наградни фондове в кариерата си до момента. По този показател той се нарежда под № 27 в цялата история на тениса. Това показва официална справка след последния мач на Григор за сезона. \r\n\r\n За сравнение, № 1 в ранглистата - Новак Джокович, е заработил почти 137 млн. долара. След него по спечелени приходи са Роджър Федерер и Рафаел Надал. Само през 2019-та първата ни ракета е взел 2 118 000. \r\n \n\t\t\t\t\t\t", "date": "2019.11.05", "title": "Григор Димитров е спечелил 20 млн. долара от наградни фондове\r\n"}
{"url": "http://www.bnews.bg/article/264151-fenove_na_botev_plovdiv_polititsi_i_shefove_ni_izlagaha_predi_izborite", "text": "\n Феновете на Ботев Пловдив от Клуб на Привържениците на Ботев Пд споделиха публикацията в официалната си страница във “Фейсбук\", в която канят всички жълто-черни привърженици на събиране преди мача с Левски на 10.11.2019 г. в 11:00 ч. пред ст. \"Христо Ботев\". Причината е бездействието по строежа на техния дом - “Колежа\". \r\n\r\n Ето какво написаха те: \r\n\r\n \"Скъпи ботевисти, на 28.08.2019 г. беше даден официалният \"рестарт\" на строежа на ст. \"Христо Ботев\". На него присъстваха благодетелят на клуба- Георги Самуилов и част от ръководителите на клуба в лицето на изпълнителния директор, членове на Съвета на директорите и други. Сред официалните гости бяха и министър-председателят на РБ, финансовият министър, спортният министър, бившият и бъдещият кмет на гр. Пловдив и т.н. представителите на политическия елит бяха особено весели и засмени, гордо изправени пред събралите се хора, осъзнаващи перфектната предизборна кампания, която си правят, поредното прерязване на лентичка на обект, без да е ясно кога и как ще бъде завършен. Трупащи дивиденти на гърба на хилядите жълто-черни привърженици и тяхното най-скъпо място- ст. \"Христо Ботев\". Време е за равносметка. Повече от два месеца изминаха, а реалните строителни дейности по стадиона се изразяват в малцина работници, които се броят на пръстите на една ръка, два крана, които не са помръднали от момента на поставянето им и... и това е. След равносметката е време за действия. Обединени фракции \"Bultras\" и \"Клуб на привържениците на Ботев Пловдив\" канят всички жълто-черни привърженици на събиране преди мача с Левски на 10.11.2019 г. в 11:00 ч. пред ст. \"Христо Ботев\". Нека покажем, че проблемът не е забравен. Каним и всички гореизброени, вярваме, че след така важните им избори вече имат свободно време, за да дойдат и да видят какво по-точно откриха. След приключване на събирането заедно ще се отправим към \"футболен комплекс Ботев 1912\", където посрещаме отбора на Левски София. Знамената на фенските организации ще отсъстват от Южната трибуна. От този мач там ще има само едно знаме- това за Колежа, защото няма нищо по-важно от него! Защото всички хиляди ботевисти са обединени под този флаг!\". \r\n\r\n \r\n  \r\n \n\t\t\t\t\t\t", "date": "2019.11.05", "title": "Фенове на Ботев Пловдив: Политици и шефове ни излъгаха преди изборите!\r\n"}
{"url": "http://www.bnews.bg/article/264154-hramat_sveta_sofiya_v_istanbul_mozhe_otnovo_da_stane_dzhamiya", "text": "\n Решение на турски съд може да послужи като прецедент храмът \"Света София\" в Истанбул, който сега функционира като музей, отново да стане джамия, пише в. \"Йени шафак\". \r\n\r\n Вестникът окачествява като \"историческо\" съдебното решение за джамията \"Карийе\" в Истанбул, която през 1945 г. с решение на Министерския съвет е превърната в музей. Съгласно решението на Държавния съвет (висшия административен съд на Турция) \"джамията не може да бъде използвана по различен начин от същинската й функция\". \r\n\r\n Това решение проправя път \"Карийе\" отново да стане функционираща джамия след 74 години, а ще послужи и като прецедент за \"Света София\", която постоянно е тема на обсъждане, коментира \"Йени шафак\". \r\n\r\n Музеят \"Карийе\" в истанбулския квартал Едирнекапъ е средновековната византийска църква \"Христос Спасител\", преустроена в джамия през 1511 г. На 29 август 1945 г. обаче подобно на други религиозни храмове и джамията \"Карийе\" бива превърната в музей, съобщава БТА. \r\n\r\n Решението на Държавния съвет е взето, след като той бе сезиран от турска фондация, която настоя за отмяна на решението от 1945 г. То е окончателно и има обвързващ характер, отбелязва вестникът. \r\n\r\n \"Света София\" е построена през 6 век като църква по време на Византийската империя и е била главен храм на Константинополската патриаршия. В джамия църквата е превърната след завладяването на Константинопол през 1453 г. По нареждане на основателя на съвременна Турция Мустафа Кемал Ататюрк \"Света София\" отваря врати като музей през 1935 г. \r\n \n\t\t\t\t\t\t", "date": "2019.11.05", "title": "Храмът \"Света София\" в Истанбул може отново да стане джамия\r\n"}
{"url": "http://www.bnews.bg/article/264155-bivshiyat_shef_na_nss_kakvo_stana_s_deloto_za_krazhbi_ot_napoitelni_sistemi_na_analizatora_georgi_harizanov", "text": "\n От много време се каня да напиша нещо. Признавам, че имах колебание дали не слизам твърде ниско. Минаха и тези избори, и мисля, че е наложително. \r\n\r\n Беше 2013г. Имах клиент, който беше задържан под стража в ареста на Националната следствена служба на ул. \"Г.М.Димитров\". При едно от посещенията ми дойде надзирател и ми предаде поздрави от г-н Георги Харизанов..., който бил задържан по дело за унищожаването на някакви тръби в държавната фирма \"Напоителни системи\". Там бил началник, назначен при първото правителство на Б.Борисов. Питал дали бих се заел с неговата защита. Отговорих на надзирателя да уведоми господина, че поради прекомерна заетост не мога да се заема с този казус! \r\n\r\n Така тогава научих за съществуването на сегашният фактически шеф на Института за дясна политика - ключово звено в пропагандната машина на властта. \r\nВпоследствие съм се срещал с него в качеството му на личен пратеник на Бойко Борисов. Работеше за създаване на коалиция между ГЕРБ и Реформаторския блок. \r\nДнес това лице е чест гост в различни телевизионни предавания като политически коментатор и защитник на правителствената политика. Хвали властта, атакува опозицията. А отчетливо се забелязва че, Демократична България е особена, специална прицелна негова точка. \r\n\r\n А аз когато забележа някоя от проявите на Георги Харизанов все се сещам къде за пръв път чух името му. И ми е интересно, и се питам какво стана с онова дело срещу него, заради което той през 2013г. прекара няколко месеца в следствения арест?! \r\n\r\n Ген. Атанас Атанасов, Фейсбук \r\n \n\t\t\t\t\t\t", "date": "2019.11.05", "title": "Бившият шеф на НСС: Какво стана с делото за кражби от \"Напоителни системи\" на анализатора Георги Харизанов?"}
{"url": "http://www.bnews.bg/article/264158-magistrati_bez_pravo_da_polzvat_wc", "text": "\n Дисциплината на членовете на Комисията за атестирането и конкурсите (КАК) е на такова ниво, че само на някой да му звънне телефонът или да отиде до тоалетната, работата на КАК спира. Наред с нежеланието на магистрати да участват в нея, дейността ѝ е на път да блокира, пише правният сайт \"Лекс\".  \r\n\r\n Това стана ясно на днешното заседание на Съдийската колегия, на което зам.-председателят на КАК Красимир Шекерджиев и Вероника Имова предложиха спешна промяна на правилата на работата на комисията. \r\n\r\n Според последната актуализация на тези правила КАК се състои от 18 членове – петима членове на Съдийската колегия и 13 представители на съдилища. От тях трима избира Пленумът на Върховния административен съд и 10 – Пленумът на Върховния касационен съд. Заседания се провеждат, ако присъстват повече от половината от общия брой на членовете от състава. \r\n\r\n От лятото насам обаче ВКС, ръководен от Лозан Панов, не може да попълни квотата си поради липса на желаещи. \r\n\r\n В момента в КАК работят 13 души, като предстои един магистрат да се пенсионира. Остават 12. \r\n \n\t\t\t\t\t\t", "date": "2019.11.05", "title": "Магистрати без право да ползват WC"}
{"url": "http://www.bnews.bg/article/264159-tazgodishniyat_oktomvri_e_nay_topliyat_registriran_nyakoga", "text": "\n Тазгодишният месец октомври е най-топлият в света, откакто европейската служба \"Коперник\" за климатичните промени е започнала наблюденията си през 1981 г., съобщи Франс прес. \r\n\r\n Става въпрос за 5-ия последователен месец, който подобрява или се доближава до рекордните стойности. \r\nТазгодишният октомври е с 0,63 градуса Целзий по-топъл в сравнение със средните температури за периода 1981-2000 г., като надвишава с 0,01 градуса Целзий температурата през октомври 2015 г. и с 1,2 градуса Целзий температурата през прединдустриалната епоха. \r\n\r\n Тазгодишният месец юни бе най-топлият в историята на наблюденията, а тазгодишният юли постави абсолютен рекорд за най-топъл месец, регистриран някога. Тазгодишният август бе на второ място сред най-топлите месеци август, а тазгодишният септември бе най-топлият сред месеците сепетември, откакто са започнали наблюденията. \r\n\r\n Последните 4 години са най-топлите, регистрирани някога в света. \r\n \n\t\t\t\t\t\t", "date": "2019.11.05", "title": "Тазгодишният октомври е най-топлият, регистриран някога"}
{"url": "http://www.bnews.bg/article/264161-nishto_ne_pravi_v_bryuksel_za_koruptsiyata_ochakvah_poveche", "text": "\n За първи път лидерът на БСП Корнелия Нинова изрази публично разочарование от евродепута Елена Йончева. \r\n\r\n В отговор на въпрос на водещия днес по БТВ - какво прави Елена Йончева, бори ли копуцията, Нинова отговори: Май не! Очаквах повече! \r\n\r\n Нинова призна, че Елена Йончева е помагала на изборите, но намекна, че не това не ѝ е работата, а да представя страната ни в Обединена Европа. Отговаряйки на въпроса на Хекимян си личеше, че на Нинова ѝ стана неудобно да каже може би, че евродепутатката ѝ на практика не прави нищо в Европарламента.  \r\n\r\n Нинова е права. Откакто Елена Йончева замина за Брюксел като евродепутат, гласът й в България не се е чул. Не е ясно докъде са стигнали разследванията й за корупцията у нас, с които тя громеше опонентите си по време на кампанията за евровота, не е ясно и какви стъпки в тази насока е направила и в Брюксел, както обещаваше.  \r\n\r\n След избирането си за евродепутат Йончева не даде нито едно изявление, дори не благодари на избирателите на БСП, които й осигуриха депутатското място в ЕП. \r\n\r\n В Брюксел Йончева не се забелязва сред българските евродепутати, които водят различни битки в ЕП при отстояване на национарните интереси, разкават наблюдатели на дейността на Европарламента. \r\n \n\t\t\t\t\t\t", "date": "2019.11.05", "title": "Нищо не прави в Брюксел за корупцията! Очаквах повече!"}
{"url": "http://www.bnews.bg/article/264150-iznenadka_7_8_na_slavi_startira_s_parvi_gost_maya_manolova", "text": "\n „Неочакван“ гост се появи в първото издание на първото публицистично предаване в новата телевизия на Слави Трифонов 7/8. \r\n\r\n Претърпялата крах на местните избори в София Мая Манолова се оказа първи гост в „Студио Хъ“ с водещ Тошко. \r\n\r\n Манолова се появи в студиото с „една камара протоколи“ и обяви, че всички те били „една лъжа“. Според нея всичко било „подменено и безобразие“. \r\n\r\n Неприемащата загубата си кандидатка разви огромна конспирация за това как са подменяни нейни гласове. Паралелното броене на нейните хора ѝ обещало много по-малка разлика с Фандъкова. \r\n\r\n Без грам изненада за наблюдаващите политическите процеси в страната, 7/8 се оказа подходящ пристан Манолова подробно да се оплаче с всичките десетки сигнали, които подаде в деня на вота до ЦИК. Медията удобно „случайно“ стартира точно ден след изборите. \r\n\r\n „Купуваше се безсрамно, ненаказано, на улицата“, ожали се тя. Според нея именно купеният вот ѝ е коствал победата, която дойде с разлика от над 20 хил. гласа. \r\n\r\n Тя подробно обясни, че агенциите са лъгали, че резултатът ѝ е нисък. Според самите социолози, провеждали анкетите пред секциите обаче срам хората да признаят, че са пуснали бюлетина за нея, довел до аномалиите. \r\n\r\n Удобни въпроси и от водещ, и от зрители, позволиха на Манолова да се отрече от БСП, заявявайки, че никога не ги е търсила. \r\n\r\n Тя посочи себе си като „пътят да се събори едноличната власт“ и направи паралел с 1989 г. \r\n\r\n „Мостовете са изградени, пътят за демонтиране на властта е посочен Продължавам да се боря за демонтирането на тази власт“, зарече се тя и получи обещание, че ще има и нови нейни изяви в телевизията. \r\n\r\n Какво ще прави оттук нататък, Манолова не отговори.  \r\n \n\t\t\t\t\t\t", "date": "2019.11.05", "title": "\"Изненадка\"! 7/8 на Слави стартира с първи гост... Мая Манолова!"}
