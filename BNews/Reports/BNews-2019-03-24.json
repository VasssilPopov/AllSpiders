{"url": "http://www.bnews.bg/article/258778-darzhavata_pazi_zemedeltsite_ot_gradushki_no_sreshtu_zaplashtane", "text": "\n\r\nПо 75 стотинки на декар обработваема площ ще плащат земеделските стопани за защита от градушките, предаде БНР. Това предвижда държавата. \r\n\r\nПо информация на министъра на земеделието Румен Порожанов първоначалното намерение и застрахователите да правят вноски отпада. \r\n\r\nПрипомняме, преди дни Кабинетът одобри проект на Закон за превенция от неблагоприятните климатични събития. Целта е да се разшири обхватът на системата за борба с градушките, така че да бъдат защитени всички обработваеми земи в страната, както и урбанизирани територии. \r\n\r\nСпоред предварителните разчети това ще струва 230 милиона лева годишно. \r\n\r\nСъс задачата ще се заеме ново държавно предприятие, което ще се финансира от бюджета и от вноските на земеделските стопани. \r\n\r\nКъм момента от градушки е защитена една трета от обработваемата земя в страната.  \n\t\t\t\t\t\t", "date": "2019.03.24", "title": "Държавата пази земеделците от градушки, но срещу заплащане"}
{"url": "http://www.bnews.bg/article/258772-flashmob_predizvika_sblasatsi_s_politsiyata_vav_frankfurt", "text": "\n Тийнейджъри, събрали се за флашмоб, замеряха с камъни полицаи в германския град Франкфурт, съобщават АФП и БГНЕС. Инцидентът се разиграл късно в събота вечерта. Група от около 600 младежи се събрали пред популярния търговски център „Зейл“, където започнали да се надбягват помежду си „без да се съобразяват, че могат да наранят някои от пешеходците“, посочват в изявление органите на реда. \r\n\r\n Акцията била част от флашмоб. След като полицията отправила молба за прекратяването на събитието към неговите организатори, полицай бил ударен в лицето от 17-годишен младеж. Тийнейджърът бил задържан, а част от събралата се тълпа започнала да замеря органите на реда с камъни. \r\n\r\n В резултат са ранени трима полицаи. Флашмобът бил разпръснат за около два часа. Провежда се разследване, свързано с организирането на събитието.  \r\n \n\t\t\t\t\t\t", "date": "2019.03.24", "title": "Флашмоб предизвика сблъсъци с полицията във Франкфурт"}
{"url": "http://www.bnews.bg/article/258775-nyama_balgari_na_borda_na_bedstvaliya_norvezhki_korab", "text": "\n Няма данни български граждани да са били на борда на круизния лайнер \"Вайкинг скай\", който аварира на 23 март край бреговете на Норвегия. Това съобщиха от Министерството на външните работи. \r\n\r\n По-голямата част от туристите са от САЩ и Великобритания. Евакуацията на пътниците продължава днес, допълниха от ведомството. \r\n\r\n Посолството на България в Норвегия следи случая. При необходимост от съдействие български граждани могат да се свържат с мисията на телефон +47 22 55 40 40 и дежурен телефон в извънработно време +47 48650093, се посочва в съобщението. \r\n\r\n Корабът попадна в аварийна ситуация заради повреда в двигателя. \r\n\r\n Спасителната операция с участие на 5 хеликоптера и няколко кораба започна малко след като плавателният съд подал сигнал за бедствие при силен вятър, а вълните започнали да го приближават в опасна близост до норвежкия бряг.  \r\n\r\n По-късно обаче екипажът успял да запали един от двигателите и корабът бе закотвен на около 2 км от сушата. \r\n \n\t\t\t\t\t\t", "date": "2019.03.24", "title": "Няма българи на борда на бедствалия норвежки кораб"}
{"url": "http://www.bnews.bg/article/258776-zografski_podobri_natsionalniya_si_rekord_v_ski_poletite", "text": "\n Владимир Зографски направи силен финал на сезона в Световната купа. Самоковецът зае 27-о място във финалите в Планица, Словения с 329,6 т., като във втория си опит постигна 214 м, което е нов национален рекорд в ски полетите. Досегашният бе с 0,5 м по-слаб и пак бе негов, но от 2013 година. \r\n\r\n Победител днес с 464,9 т. е Рьою Кобаяши, който отдавна си бе осигурил за първи път и голямата Световна купа. Японецът днес спечели и малката купа в ски полетите. \r\n\r\n Зографски завършва сезона на 33-о място в Световната купа със 134 т. За първи път през тази кампания българинъти успя да вземе точки и в четирите старта от \"Четирите шанци\". \r\n \n\t\t\t\t\t\t", "date": "2019.03.24", "title": "Зографски подобри националния си рекорд в ски полетите"}
{"url": "http://www.bnews.bg/article/258773-moshten_tsiklon_udari_severozapadnoto_kraybrezhie_na_avstraliya", "text": "\n Мощният тропически циклон „Вероника” удари северозападното крайбрежие на Австралия, съобщава Ройтерс. \r\n\r\n Най-тежко засегнат от стихията е Порт Хедланд. Градът е един от най-големите в света центрове за износ на желязна руда и беше ударен с буреносни ветрове със скорост от над 154 км/ч. \r\n\r\n Проливните дъждове и високите вълни създават опасност от наводнения в ниските крайбрежни райони. \r\n\r\n Властите предупредиха жителите на районите, изложени на преките удари на циклона, да потърсят сигурен подслон. На много места е обявен червен код за опасност от наводнения. \r\n \n\t\t\t\t\t\t", "date": "2019.03.24", "title": "Мощен циклон удари северозападното крайбрежие на Австралия"}
{"url": "http://www.bnews.bg/article/258763-zemetresenie_s_magnitud_5_4_razlyulya_ostrov_sulavesi", "text": "\n Земетресение с магнитуд 5,4 по Рихтер разлюля днес индонезийския остров Сулавеси, предаде \"Ройтерс\". \r\n\r\n Засега няма сведения за пострадали хора и материални щети .  \r\n\r\n По данни на Геологическия институт на САЩ епицентърът е бил на около 139 км югоизточно от град Палу, а огнището - на 10 км под земната повърхност. \r\n\r\n Първоначално институтът каза, че магнитудът е 5,8 при дълбочина 36 км.  \r\n\r\n През миналата година земетресение и последвало цунами предизвикаха смъртта на над 2000 човека на Сулавеси.  \r\n \n\t\t\t\t\t\t", "date": "2019.03.24", "title": "Земетресение с магнитуд 5,4 разлюля остров Сулавеси"}
{"url": "http://www.bnews.bg/article/258765-11_ministri_shte_poiskat_ostavkata_na_tereza_mey_v_ponedelnik", "text": "\n Кабинетът на Тереза Мей готви план за нейното отстраняване, твърдят местни медии на Острова. Единайсет министри искат тя да се оттегли, твърди политически наблюдател на \"Сънди таймс\" и допълва, че тази нощ ще има мащабен преврат в кабинета. \r\n\r\n Журналистът съобщи, че според плана, Дейвид Лидингтън, който в момента е заместник на Мей, министърът на околната среда Майкъл Гоув или външният министър Джереми Хънт са сред претендентите да заемат длъжността временен премиер. Той също така цитира неидентифициран министър, който е заявил, че Тереза Май \"ще си тръгне след 10 дни. \r\n\r\n Междувременно близо милион британци излязоха по улиците, за да протестират срещу оттеглянето на страната от Европейския съюз и в подкрепа на нов референдум за Brexit. В четвъртък лидерите на Общността решиха да предложат на Тереза Мей две дати - 12 април и 22 май, до които може да се отложи напускането на ЕС. Сега обаче всичко зависи от решението на депутатите в Лондон. \r\n \n\t\t\t\t\t\t", "date": "2019.03.24", "title": "11 министри ще поискат оставката на Тереза Мей в понеделник"}
{"url": "http://www.bnews.bg/article/258766-16_raneni_pri_katastrofi_stanali_za_denonoshtie_v_stranata", "text": "\n Общо 16 души са ранени при катастрофи през изминалото денонощие в страната, съобщи МВР. \r\n\r\n Броят на пътнотранспортните произшествия е 11, загинали няма \r\n \n\t\t\t\t\t\t", "date": "2019.03.24", "title": "16 ранени при катастрофи, станали за денонощие в страната"}
{"url": "http://www.bnews.bg/article/258764-parvi_parlamentaren_vot_v_tayland_sled_prevrata_ot_2014", "text": "\n В Тайланд започнаха парламентарните избори – първият подобен вот след преврата от 2014 година, съобщава АФП. Очакванията са за висока избирателна активност, след призива в последната минута от тайландския крал „да бъдат подкрепени добрите лидери, за да се избегне хаос в страната“. \r\n\r\n Всички телевизии в Тайланд излъчиха едно от редките обръщения на крал Маха Ваджиралонгкорн, направено буквално минути преди отварянето на избирателните секции. Тайланд е конституционна монархия и по традиция дворецът не се намесва в политиката. Въпреки това монархията запазва неоспоримите си правомощия и е защитена от критики от суров декрет за клевета. \r\n\r\n На изборите в неделя една срещу друга ще се изправят роялистката хунта и нейните поддръжници и партията на милиардера и бивш премиер на страната Таксин Шинаватра. Очаква се пред избирателните урни да застане вълна от безпрецедентен брой гласуващи за пръв път. \r\n\r\n Кралството остава крайно разединено въпреки обещанието на управляващата хунта да извади страната от кризата, белязана от нестихващи протести и преврати. \r\n\r\n 51 милиона са тайландците с право на глас. От тях 7 милиона души на възраст между 18 и 25 години ще гласуват за пръв път. \r\n \n\t\t\t\t\t\t", "date": "2019.03.24", "title": "Първи парламентарен вот в Тайланд след преврата от 2014"}
{"url": "http://www.bnews.bg/article/258777-sheshel_zapali_znamenata_na_es_i_nato_na_protest_v_belgrad", "text": "\nЛидерът на Сръбската радикална партия (СРП) Воислав Шешел запали знамената на Европейския съюз и НАТО на протест в Белград. \r\n\r\nДемонстрацията беше организирана от неговата партия по повод 20 години от началото на операцията на НАТО срещу Югославия през 1999 г., предаде агенция Бета. \r\n\r\nШешел заяви, че сръбският народ никога няма да забрави \"вандалско-престъпното бомбардиране на Сърбия\". \r\n\r\n\"Никога няма да го забравим и никога няма да го простим. Никога на сръбския народ няма да му дойде на ум да влезе в тази организация /НАТО/ и тези зверове да ни изнудват да нападаме други народи\", каза Шешел пред журналисти. \r\n\r\nЛидерът на радикалите заяви, че Сърбия няма какво да търси и в Европейския съюз, където са събрани \"най-лошите сръбски врагове\", които от векове са се опитвали да опропастят страната. \r\n\r\nЗа Сърбия има само един път - към Русия и към членство в Организацията на Договора за колективна сигурност, каза той. \r\n\r\nСлед речта на Шешел активисти и симпатизанти на СРП тръгнаха на шествие към сградата на президентството. Начело на колоната бе разпънат плакат \"ЕС и НАТО - врагове на Сърбия\", а участниците в шествието скандираха \"Сърбия, Русия, не ни трябва ЕС\". \r\n\r\nТе носеха знамената на Сърбия и на СРП и флагове, на които пише \"Велика Сърбия\", както и значки \"В Сребреница не е имало геноцид\". \r\n\r\nШествието бе охранявано от полиция и завърши без инциденти.  \n\t\t\t\t\t\t", "date": "2019.03.24", "title": "Шешел запали знамената на ЕС и НАТО на протест в Белград"}
{"url": "http://www.bnews.bg/article/258767-obezobraziha_kateto_evro_aktrisata_ostana_bez_garda", "text": "\n Какето Евро безспорно е любимка на цяла България. като истинска фурия тя няма спирка. \r\n\r\n Във всяко едно отношение актрисата от „Оркестър без име“ влага цялото си сърце и душа и се раздава на макс. \r\n\r\n Запазена марка на Евро е чаровната й и голяма усмивка. Само преди дни тя смени профилната си снимка в личния фейсбук профил. От кадъра обаче се видя нещо потресаващо. \r\n  \r\n \n\t\t\t\t\t\t", "date": "2019.03.24", "title": "Обезобразиха Катето Евро! Актрисата остана без гърда"}
{"url": "http://www.bnews.bg/article/258769-turisticheskiyat_bransh_ochakva_truden_leten_sezon", "text": "\n Труден сезон -  такива са очакванията на родния туризъм за лято 2019. Хотелиери и представители на бранша по южното Черноморие отчитат спад в ранните записвания на туристи от Германия, Русия и Англия. \r\n\r\n По-малкият брой резервации от бранша обясняват с успокояването на обстановката в Турция, Мароко и Египет. \r\n\r\n „Това ,което забелязваме е че германците и руснаците имат спад и то не от тая година, а от миналата година започна спадът”, каза Николай Янков, директор на хотелски комплекс. \r\n\r\n А според Министерството на туризма причина за спада на резервациите е и фалита на авиокампании. \r\n\r\n „Към момента следствие на фалита на „Ер Германия” наблюдаваме лек спад и от пазар Германия,но се надявам, че съответно записванията в последния момент ще бъдат добри и това ще доведе до по-ниски спадове”, каза министърът на туризма Николина Ангелкова. \r\n\r\n Хотелиерите обясняват, че търсят нови пазари, за да компенсират отлива. Категорични са, обаче, че цените няма да променят. \r\n\r\n За да задържат нивата на посещаемост, от бранша ще опитат да подобрят качеството на обслужването. И тук обаче удрят на камък заради липсата на квалифицирани кадри. \r\n\r\n \r\nСобствениците са виновни за кризата с екипа си, тъй като собствениците държаха хората на ниски заплати години наред и просто хората избягаха от страната”, обясни Борис Минчев,  управител на хотел. \r\n\r\n Затова и това лято ще им се наложи да внасят кадри, най-вече от Украйна и Молдова. Настояват обаче за облекчения - и документални и финансови - при наемането на работници за повече от 3 месеца. \r\n \n\t\t\t\t\t\t", "date": "2019.03.24", "title": "Туристическият бранш очаква труден летен сезон"}
{"url": "http://www.bnews.bg/article/258768-bashta_prodade_dashterya_si_po_internet_zaradi_dalgove", "text": "\n Мъж в Югозападен Китай е арестуван за продажбата на дъщеря си в интернет за 7 800 евро, за да изплати дълговете си, съобщава БГНЕС. Човекът, идентифициран с фамилното име Цзян, продал детето на двойка, след като изпаднал в дългове заради онлайн хазарт. \r\n\r\n Безработният е отвел едногодишната си дъщеря от дома й и казал на съпругата си, че момичето ще остане при баба му на около 140 километра от дома им. Майката станала подозрителна, след като не е успяла да се чуе с дъщеря си близо три месеца. Всеки път, когато тя питала къде е детето им, бащата давал различни отговори за отлагане на връщането й. \r\n\r\n Разтревожената майка проверила телефона на съпруга си и намерила запис на разговора между него и купувача на дъщеря си. В същия ден тя се чула със свекърва си, която й казала, че детето е взето преди няколко седмици. \r\n\r\n Майката веднага съобщила за инцидента на полицията, а съпругът й избягал. По време на разследването полицията го открила в хотел. Той признал, че дължи голяма сума и е прибегнал до екстремни мерки, след като е видял в интернет пост за осиновяване на деца. \r\n\r\n Цзян излъгал купувачите - двойката, на която продал детето, като казал, че не може повече да се грижи за детето, защото се е развел с жена си и двамата му родители са починали. Момичето е намерено и се е върнало при майка си.  \r\n\r\n   \r\n \n\t\t\t\t\t\t", "date": "2019.03.24", "title": "Баща продаде дъщеря си по интернет заради дългове"}
{"url": "http://www.bnews.bg/article/258762-grigor_otvya_ispanski_veteran_na_starta_v_mayami", "text": "\nНай-добрият български тенисист - Григор Димитров, започна с победа участието си в турнира от сериите \"Мастърс\" в Маями, САЩ. Първата ни ракета записа експресен успех с 2:0 сета (6:1, 6:3) над ветерана Фелисиано Лопес. \r\n\r\nБългаринът вече има 4 победи и 2 загуби срещу 37-годишния испанец. \r\n\r\nТака хасковлията се класира за третия кръг на надпреварата. В следващия Григор ще играе с Джордан Томпсън, който изненадващо отстрани Карен Хачанов. \r\n\r\nЗа Димитров това бе завръщане на корта - първи двубой от януари насам, когато отпадна от Франсис Тиафо в осминафиналите на Аustralian Open. Оттогава Гришо лекуваше контузия в рамото. \n\t\t\t\t\t\t", "date": "2019.03.24", "title": "Григор отвя испански ветеран на старта в Маями"}
{"url": "http://www.bnews.bg/article/258771-ekzoplanetite_sa_okolo_4000", "text": "\nБроят на откритите планети, обикалящи около звезди извън Слънчевата система, е на път да надхвърли 4000. \r\n\r\nНовината съобщиха представители на НАСА. До момента американската космическа агенция е регистрирала общо 3926 екзопланети.\r\n\r\nПоследната от тях беше открита преди броени дни.\r\n\r\nУчените обясняват, че съществуват над 2000 обекта, които предстои да бъдат оценени дали отговарят на необходимите критерии, за да бъдат обявени за планети.\r\n\r\nПовечето от тях са открити с помощта на космическия телескоп \"Кеплер\". \n\t\t\t\t\t\t", "date": "2019.03.24", "title": "Екзопланетите са около 4000"}
{"url": "http://www.bnews.bg/article/258774-stroitelnite_predpriemachi_s_pozitsiya_za_skandala_s_imotite_na_vlastta", "text": "\n Националната асоциация на строителните предприемачи (НАСП) излезе с официална позиция във връзка с имотните сделки на властта. \r\n\r\n „Категорично се противопоставяме на опитите акцентът на обществения дебат да се измести от същността на проблема върху производителя, създал продукта на сделката”, пишат от асоциацията. \r\n\r\n Според строителните предприемачи е недопустимо „в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност”. \r\n\r\n Ето и целия текст на позицията на НАСП: \r\n\r\n \"Националната асоциация на строителните предприемачи, в качеството си на браншова организация, е разтревожена от създаващото се негативно внушение към гилдията, основано на разследването на конкретни имотни сделки, извършени от политически лица. \r\n\r\n Категорично се противопоставяме на опитите акцентът на обществения дебат да се измести от същността на проблема върху производителя, създал продукта на сделката. \r\n\r\n НАСП подкрепя прозрачността, законността и етичността в този така значим за българската икономика бранш и винаги сме настоявали тези принципи да се спазват от всички заинтересовани страни – предприемачи, граждани и институции. За съблюдаването на тези принципи се грижат и съответните държавни органи. \r\n\r\n Считаме за недопустимо в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност\".Ето и целия текст на позицията на НАСП: \r\n\r\n \"Националната асоциация на строителните предприемачи, в качеството си на браншова организация, е разтревожена от създаващото се негативно внушение към гилдията, основано на разследването на конкретни имотни сделки, извършени от политически лица. \r\n\r\n Категорично се противопоставяме на опитите акцентът на обществения дебат да се измести от същността на проблема върху производителя, създал продукта на сделката. \r\n\r\n НАСП подкрепя прозрачността, законността и етичността в този така значим за българската икономика бранш и винаги сме настоявали тези принципи да се спазват от всички заинтересовани страни – предприемачи, граждани и институции. За съблюдаването на тези принципи се грижат и съответните държавни органи. \r\n\r\n Считаме за недопустимо в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност\". \r\n \n\t\t\t\t\t\t", "date": "2019.03.24", "title": "Строителните предприемачи с позиция за скандала с имотите на властта"}
{"url": "http://www.bnews.bg/article/258770-nad_edin_milion_na_golemiya_pohod_sreshtu_brexit", "text": "\n Над един милион души са участвали в големия поход срещу Brexit. \r\n\r\n Оценката е на организаторите, които искат спиране на излизането на Великобритания от Европейския съюз и свикването на нов референдум. Това е най-голямото шествие в страната през 21-ви век, като е събрало толкова хора, колкото похода срещу войната в Ирак преди  16 години. \r\n\r\n Петицията за нов референдум вече има близо 5 милиона подписа. Правилата изискват парламентът да обсъди всяка петиция, събрала повече от 100 хиляди подписа. \r\n \n\t\t\t\t\t\t", "date": "2019.03.24", "title": "Над един милион на големия поход срещу Brexit"}
