{"url": "http://www.bnews.bg/article/255366-udalzhavat_s_2_dni_gripnata_vakantsiya_v_starozagorsko", "text": "\n Грипната ваканция в област Стара Загора се удължава с два дни, а грипната епидемия остава в сила. Това съобщиха от пресслужбата на министерството на здравеопазването, цитирани от БТА. \r\n\r\n Заболяемостта от грип и остри респираторни заболявания в периода 14-17 януари нараства и се очаква да достигне стойности около 300 на 10 000 население. \r\n\r\n Регионалната здравна инспекция /РЗИ/ в Стара Загора е предложила на Регионално управление на образованието да се удължи срокът на грипната ваканция на учениците с още два дни, за периода 21 - 22 януари. \r\n\r\n РЗИ продължава контрола на детските заведения за спазване на сутрешния филтър за недопускане на болни деца и персонал и лечението им в тях. Следи се и за спазването на противоепидемичения режим в лечебните и здравните заведения. \r\n \n\t\t\t\t\t\t", "date": "2019.01.18", "title": "Удължават с 2 дни грипната ваканция в Старозагорско"}
{"url": "http://www.bnews.bg/article/255347-heyli_biybar_tarsi_svatbeni_agentsii", "text": "\n Няколко дни след като стана ясно, че Джъстин Бийбър и Хейли Болдуин са избрали дата за сватбата, бъдещата булка започна да търси сватбена агенция. \r\n\r\n Моделът бе забелязана да влиза в една от най-известните фирми в Лос Анджелис. Там служители са я развели из сватбените зали, за да разгледа най-новите тенденции в украсата. \r\n\r\n Според източници тя иска семпла бяла рокля и не желае прекалено претруфена украса за сватбата. \r\n\r\n Все още няма информация дали г-жа Бийбър е наела агенцията. \r\n\r\n „Reverly Event Design“ организира партитата на много звезди. Тя се погрижи за 40-ия рожден ден на певеца Джон Леджънд, който бе в стил Джеймс Бонд и Казино „Royale“, както и украсата на Крис Дженър за Коледа, струваща близо 500 000 долара. \r\n\r\n Джъстин и Хейли подписаха граждански брак в Манхатън през септември. Предполага се, че двамата ще се венчаят на 28 февруари или на 1 март, когато поппевецът има рожден ден. \r\n \n\t\t\t\t\t\t", "date": "2019.01.18", "title": "Хейли Бийбър търси сватбени агенции"}
{"url": "http://www.bnews.bg/article/255364-turtsiya_osadi_na_10_godini_zatvor_sadiya_poluchil_nagrada_za_choveshki_prava", "text": "\n Турски съд осъди съдия, носител на награда за човешки права, на 10 години затвор заради връзки с движението на живеещия в САЩ ислямски проповедник Фетхуллах Гюлен, когото Анкара обвинява за организирането на опита за преврат през юли 2016 г., предаде Ройтерс, като се позовава на Анадолската агенция, съобщи БТА. \r\n\r\n Мурат Арслан, който се намира в затвора от 22 месеца, бе осъден за членство във въоръжена терористична организация, след като прокурорите го обвиниха, че е използвал мобилното приложение Байлок /ByLock/. Смята се, че приложението е използвано за подготовката и реализирането на опита за преврат. \r\n\r\n Парламентарната асамблея на Съвета на Европа /ПАСЕ/ присъди през 2017 г. . на Арслан, който тогава бе в затвора, Наградата за човешки права \"Вацлав Хавел\". Това решение накара Турция да заяви, че ще намали финансовите средства, които предоставя за ПАСЕ. \r\n\r\n Арслан е бивш председател на Съюза на съдиите и прокурорите в Турция - асоциация, която бе закрита с указ на правителството по време на чистките след опита за преврат. \r\n\r\n След опита за преврат турските власти арестуваха близо 77 000 души и уволниха или временно отстраниха от работа над 150 000 военни, държавни служители и други лица заради предполагаеми връзки с движението на Гюлен. \r\n\r\n Правозащитни групи и западните съюзници на Турция изразяват безпокойство от мащаба на чистките, като изтъкват, че Ердоган е използвал опита за преврат като претекст за разправа с инакомислещите. \r\n \n\t\t\t\t\t\t", "date": "2019.01.18", "title": "Турция осъди на 10 години затвор съдия, получил награда за човешки права"}
{"url": "http://www.bnews.bg/article/255363-vtoroto_rusko_su_34_se_varnalo_v_bazata_si", "text": "\n Един от двата руски бойни самолета Су-34, които се сблъскаха над Японско море по-рано през денонощието, се е завърнал в базата си. Спасителите са открили и втория пилот на катастрофиралия изтребител-бомбардировач, предава РИА Новости, като уточнява, че неговото състояние е „удовлетворително“, както и на по-рано намерения летец. \r\n\r\n По-рано Министерството на отбраната на Руската федерация потвърди спасяването на единия пилот на катастрофиралия в Далечния Изток на Русия самолет. \r\n\r\n В спасителната операция бяха задействани шест кораба и плавателни съдове на Тихоокеанския флот, хеликоптери и самолет Ту-142. Работата им бе усложнена от лошите метеорологически условия – силен вятър и вълнение на морето до четири бала. \r\n\r\n Два изтребителя-бомбардировачи се сблъскаха във въздуха по време на полет над Татарския проток в Хабаровския край. Иницдентът се е случил при изпълнението на планиран учебно-тренировъчен полет над Японско море на 35 км от брега. По предвателна информация до произшествието се е стигнало заради грешка при пилотирането. Към настоящия момент всички полети на Су-34 са преустановени. \r\n\r\n Подчертава се, че един от двата Су-34 е успял да се завърне в базата след инцидента. \r\n \n\t\t\t\t\t\t", "date": "2019.01.18", "title": "Второто руско Су-34 се върнало в базата си"}
{"url": "http://www.bnews.bg/article/255365-vse_oshte_nyama_obvineni_za_smartta_na_bebeto_v_gabrovo", "text": "\n Готова е аутопсията на бебето, починало в Габрово. Според заключението на медицинската експертиза, момичето на година и осем месеца е получило мозъчен кръвоизлив в резултат на удар. Установени са и изгаряния от втора и трета степен, в областта на лицето и шията, причинени от гореща течност. \r\n\r\n Досъдебното производство все още се води за убийство, но повдигнати обвинения няма. \r\n\r\n Междувременно, от отдел „Закрила на детето” са взели мерки по отношение на другите две по-големи деца на майката. Семейството е познато на социалните служби заради пропуснати имунизации. \r\n\r\n Павлина Марева, началник на структурата в града, посочи, че за голямото дете се грижи баща му, а за средното – бабата по майчина линия. Предложена им е и психологическа подкрепа. \r\n \n\t\t\t\t\t\t", "date": "2019.01.18", "title": "Все още няма обвинени за смъртта на бебето в Габрово"}
{"url": "http://www.bnews.bg/article/255361-spasiha_monahini_blokirani_poveche_ot_sedmitsa_ot_snezhni_prespi", "text": "\n След повече от седмица спасителните екипи в Австрия успяха да достигнат до монахини, които бяха блокирани от снежните преспи. \r\n\r\n Звукът на багерите е чудото, което чакат от 10 дни монахините в манастир близо до Залцбург. 30 жени бяха блокирани заради 2-метровите снежни преспи, а спасителната им операция се следеше в страната със затаен дъх. \r\n\r\n На чудо се радва и 30-годишният Марсел. Докато проправя път, лавина преобръща багера му. Свидетел на инцидента успява бързо да подаде сигнал и мъжът е спасен. \r\n\r\n Зимата в Алпите има и своята красива страна - като тази „опакованата” в сняг хижа в Щирия: \r\n \n\t\t\t\t\t\t", "date": "2019.01.18", "title": "Спасиха монахини, блокирани повече от седмица от снежни преспи "}
{"url": "http://www.bnews.bg/article/255345-krisko_se_yadosa_nyama_da_stavam_tatko", "text": "\n Той препоръча феновете на звездите да следят личните им профили в социалните мрежи, където била истината за нещата. \r\n\r\n Рап изпълнителят Криско няма да става баща, поне засега, това заяви лично той в телевизионно предаване. Бяха плъзнали упорити слухове, че годеницата му Цвети Петрова е забременяла, но рапърът категорично отрече. \r\n\r\n Той препоръча феновете на звездите да следят личните им профили в социалните мрежи, където била истината за нещата. \"Да съм написал някъде, че ще ставам татко? Не съм!\", опроверга слуховете габровецът. \r\n\r\n В момента Криско работи по новия си албум \"Хамелеон\", който ще излезе през лятото. \r\n\r\n Албумът включва 10 негови парчета, повечето от които нови, плюс два-три \"евъргрийна\". \r\n\r\n Сега рапърът се готви за турне зад Океана с хип хоп певицата Тита. След броени дни двамата отлитат към Щатите, където ги очакват 9 концерта. \r\n\r\n Стартират \"американското\" си турне с канадския град Торонто и ще завършат в Маями, САЩ, в края на февруари. \r\n \n\t\t\t\t\t\t", "date": "2019.01.18", "title": "Криско се ядоса: Няма да ставам татко!"}
{"url": "http://www.bnews.bg/article/255316-grigor_ne_dade_set_na_fabiano_prodalzhava_kam_osminafinalite", "text": "\n Най-добрият български тенисист - Григор Димитров, се класира за осминафиналите на Australian Open. Първата ни ракета не срещна особени трудности с италианеца Томас Фабиано и спечели с 3:0 сета (7:6/5/, 6:4, 6:4). \r\n\r\n За двамата това бе първи сблъсък про професионалистите. Фабиано стана третата жертва на Димитров в Мелбърн. Преди него Григор победи последователно Янко Типсаревич и Пабло Куевас. \r\n\r\n В спор за място в четвъртфиналната фаза на турнира българинът ще се изправи срещу Франсес Тиафо или Андреа Сепи. \r\n \n\t\t\t\t\t\t", "date": "2019.01.18", "title": "Григор не даде сет на Фабиано, продължава към осминафиналите"}
{"url": "http://www.bnews.bg/article/255362-shofyorat_ot_gonkata_v_tsentralna_balgariya_ostava_v_aresta", "text": "\n По искане на Районната прокуратура в Казанлък съдът определи мярка за неотклонение „задържане под стража“ на 29-годишния шофьор, който полицията перследва в продължение на 360 км в Централна България. Предявено е обвинение за това, че при управление на лек автомобил марка „Пежо 307“ мъжът не е спрял на подаден звуков и светлинен сигнал като осуетил извършването на полицейска проверка и е блъснал управлявания от тях патрулен лек автомобил, а освен това е управлявал лек автомобил след употреба на наркотични вещества. \r\n\r\n До момента са извършени разпити на свидетели, събрани са писмени доказателства, обвиняемото лице е привлечено към наказателна отговорност и производството ще приключи в най-кратки срокове. \r\n\r\n Съдът уважи искането на Районна прокуратура в Казанлък и прие, че се касае за висока степен на обществена опасност на деянията и на извършителя им, спрямо когото са повдигнати три обвинения за умишлени престъпления, т.е. реалната опасност да се укрие е налице. \r\n\r\n Определението на Районен съд – Казанлък подлежи на обжалване пред Окръжен съд-Стара Загора.  \r\n \n\t\t\t\t\t\t", "date": "2019.01.18", "title": "Шофьорът от гонката в Централна България остава в ареста"}
{"url": "http://www.bnews.bg/article/255360-tramp_koen_lazhe", "text": "\n Президентът на САЩ Доналд Тръмп обвини бившия си адвокат Майкъл Коен, че \"лъже, за да намали присъдата си\". \r\n\r\n Американският държавник коментира информация, според която Тръмп директно е наредил на Коен да излъже пред Конгреса относно проекта \"Тръмп тауър\" в Москва. \r\n\r\n Лъже, за да намали присъдата си\", написа Тръмп в \"Туитър\". \r\n\r\n Милиардерът припомни, че Коен вече е осъден за измама и лъжесвидетелстване. Той добави, че по-рано тази седмица вестник \"Уолстрийт джърнъл\" е писал, че Коен може да е откраднал десетки хиляди долара. \r\n \n\t\t\t\t\t\t", "date": "2019.01.18", "title": "Тръмп: Коен лъже"}
{"url": "http://www.bnews.bg/article/255357-printer_pravi_idealno_pavirani_ulitsi", "text": "\n Докато пешеходци и шофьори в София и големите градове буквално се мъчат по неравен и често откровено разбит паваж и в отговор местните власти най-често просто слагат отгоре (не много качествен) асфалт, в някои други държави полагат повече грижи за най-древната използвана и до днес настилка. \r\n\r\n Обяснението, че добрият паваж е скъпо удоволствие, което изисква време и висококвалифицирани майстори, звучи убедително… до момента, в който човек не види „пътния принтер” на белгийската фирма „Ер Пи Системс”. \r\n\r\n Машината работи на прост, но гениален принцип. Фадрома качва върху платформата настилката (напр. плочки или павета), там тя се нарежда вертикално и се спуска бавно върху улицата. \r\n\r\n След това отгоре й минава валяк и тя е готова за употреба. \r\n\r\n „Пътният принтер” може да изгражда участъци с дължина от между 1 и 6 метра. С него могат да работят и напълно неопитни работници, като резултатите идват много по-бързо, отколкото когато се действа само на ръка. Било то в София или някъде из Бенелюкс. \r\n \n\t\t\t\t\t\t", "date": "2019.01.18", "title": "\"Принтер\" прави идеално павирани улици"}
{"url": "http://www.bnews.bg/article/255344-lili_ivanova_znae_tochnata_data_na_smartta_si", "text": "\n Смъртта на великата пророчица Ванга, както и на астролога Иван Станчев, не са отказали Лили Иванова от вечното любопитство, свързано с бъдещето. Наш репортер разбра, че Примата се съветва за всичко с известна нумероложка – българка на име Велина, която от години живее в САЩ. \r\n\r\n Нашенката е прочута зад Океана , a точността в предсказванията била доказана във времето. Хонорарът на сънародничката ни е космически. Сред клиентите й са редица холивудски звезди. \r\n\r\n Известно е, че поплегендата е твърде суеверна. Приятел я е свързал с нумероложката от САЩ и от тогава тя не прави дори крачка, преди да се чуе и допита до новата си съветничка.Съвсем естествено един от често задаваните въпроси е свързан с продължителността на живота на звездата. Източници на „ШОУ”, близки до астроложката, издадоха, че Лили вече знае отговора. Велина е изчислила последната й дата, но я е съобщила единствено на нея. \r\n\r\n Много хора не вярват в предсказания, още по-малко на нумерологията. Има ли истина в тези неща – никой не може да потвърди на 100%. Лили обаче обича да чува какво са й предначертали планетите. \r\n\r\n Преди години покойният астролог Иван Станчев направи персонален хороскоп на примата. Тогава той й каза, че ще пее до 92 години и до самия си край ще раздава талант по сцената. Предсказанието на звездите не показвало никакви болести и тежки здравословни проблеми. Цялата кармична линия на живота на Лили предопределяла да е все здрава като канара. „Вече не вярвам на врачки, шарлатани и „специалисти” а само на истински хороскопи”, казва в свое интервю Лили. Станчев често консултирал звездата, като тя няколко пъти си е поръчвала при него изготвянето на годишен хороскоп и всичко предсказано след това съвпадало. Освен това известен композитор и приятел на примата също й е правил хороскопи в миналото. С тях тя се е съобразявала много стриктно./show.blitz.bg \r\n \n\t\t\t\t\t\t", "date": "2019.01.18", "title": "Лили Иванова знае точната дата на смъртта си"}
{"url": "http://www.bnews.bg/article/255358-56_ot_britantsite_biha_glasuvali_da_ostanat_v_es_pri_nov_referendum", "text": "\n При втори референдум във Великобритания, на въпроса дали страната да напусне или остане в Евросъюза, повечето британци биха отговорили, че искат да останат част от общото европейско семейство.  \r\nИзследване на YouGov показва, че 56% от британците биха гласували за оставане в ЕС, а 44% – за напускане. Тези проценти обаче отчитат само британците, които биха се включили в подобен вот. \r\n\r\n А ако се прибавят и тези, които не биха гласували, и хората без мнение, данните стават: \r\n48% за оставане в ЕС, 38% за напускане, 6% не биха гласували, а 7% не знаят как биха гласували. \r\nИзследването показва, че 47% искат нов референдум. Основно това са привърженици на Лейбъристката партия и либералдемократите. \r\n\r\n 36% са против, а 16% казват, че не знаят. \r\n \n\t\t\t\t\t\t", "date": "2019.01.18", "title": "56% от британците биха гласували да останат в ЕС при нов референдум"}
{"url": "http://www.bnews.bg/article/255342-maloletni_izpotroshiha_16_koli_v_shumen", "text": "\n Две малолетни момчета изпотрошиха 16 автомобила в автокъща в Шумен тази нощ. Повредените коли са от висок клас, а нанесените щети по тях са значителни. \r\n\r\n Сигнал в полицията е получен тази сутрин, след като собствениците видели автомобилите си. \r\n\r\n Момчетата са влезли в автокъщата през нощта. Намерили са отворен джип с ключове на таблото и го запалили. С него изпотрошили автомобилите. \r\n\r\n На място е извършен оглед, а експерти ще установяват на каква стойност са нанесените щети по превозните средства. Работата по случая продължава. \r\n \n\t\t\t\t\t\t", "date": "2019.01.18", "title": "Малолетни изпотрошиха 16 коли в Шумен "}
{"url": "http://www.bnews.bg/article/255350-zadava_se_meko_i_priyatno_vreme_termometarat_skacha_do_15_gradusa", "text": "\n Времето през почивните дни ще е предимно облачно. На места ще превали дъжд в равнинните райони и слаб сняг в планините. Това показват средносрочните синоптични модели за времето, представени от Дарик тази сутрин. \r\n\r\n Следващата седмица ни очаква по-меко от обичайното за януари време. Това ще се дължи на бавно подвижен център на ниско налягане, който ще се разположи над Северна Италия и ще оказва влияние на времето над цяла Европа - на Балканите ще е по-топло от обичайното, а над Германия, Франция и Северна Испания - по-студено. \r\n\r\n В понеделник и вторник ще е предимно облачно почти без валежи и с дневни температури над нулата - до 6-8 градуса в равнините на Южна България. Отрицателни температури ще има само сутрин в местата със снежна покривка и по високите западни полета. \r\n\r\n Заради формирането на средиземноморския циклон, чийто център ще е над Северна Италия, над Балканите ще се пренася по-топъл въздух от югозапад и особено в четвъртък и петък е възможно да има температури до 14-15 градуса. \r\n\r\n Ще има валежи от дъжд от сряда, като на места в източната половина и в планините ще са по-обилни. \r\n\r\n Такова ще се запази времето чак до края на следващата седмица. Сериозно застудяване и валежи от сняг не се очакват до първите дни на февруари, показва още анализ на средносрочните синоптични модели. \r\n \n\t\t\t\t\t\t", "date": "2019.01.18", "title": "Задава се меко и приятно време - термометърът скача до 15 градуса"}
{"url": "http://www.bnews.bg/article/255351-izvanredno_evakuiraha_tsentralna_gara_v_sofiya", "text": "\n Евакуираха Централната гара в София в петък заради сигнал за подозрителен багаж. \r\n\r\n Извършена от органите на реда проверка установила, че той не е опасен за пътниците и служителите. \r\n\r\n Гарата отново функционира нормално. \r\n \n\t\t\t\t\t\t", "date": "2019.01.18", "title": "ИЗВЪНРЕДНО! Евакуираха Централна гара в София"}
{"url": "http://www.bnews.bg/article/255359-osnovnata_kamera_na_teleskopa_habal_raboti_otnovo", "text": "\n Основната камера на телескопа \"Хъбъл\" на НАСА работи отново, след като се изключи заради хардуерен проблем преди седмица, съобщи Асошиейтед прес. \r\n\r\n Широкоъгълната камера се е изключила, предусещайки колебания в напрежението. Оказа се, че напрежението е било нормално, но апаратурата го е отчитала неправилно. Проблемът е разрешен, след като наземният контролен център е рестартирал телеметричните мрежи. \r\n\r\n \r\nВъзстановяването на основната камера на \"Хъбъл\" не беше засегнато от частичнато спиране на работа на американското правителство, защото телескопът на НАСА е с голям приоритет.  \r\nТази трета модификация на камерата беше инсталирана от астронавти в открит космос, изпратени със совалка през 2009 г. \r\n \n\t\t\t\t\t\t", "date": "2019.01.18", "title": "Основната камера на телескопа \"Хъбъл\" работи отново"}
{"url": "http://www.bnews.bg/article/255352-makedonskiyat_ezik_na_kirilitsa_ostava_ofitsialen_za_tsyala_makedoniya", "text": "\n Македонският език на кирилица остава единственият официален език на цялата територия на Република Македония и за ползване в нейните международни отношения. Това гласи изявлението на правителството във връзка с неверните новини и за прилагането на Закона за използване на езиците в Македония. \r\n\r\n „Законът за използване на езиците в Република Македония е приет съгласно предвидените процедури в парламента на Република Македония. Опозицията имаше всички възможности да участва в подобряването на закона. Самата опозиция реши да не участва в политическия процес на приемане на Закона за използването на езиците. Неучастието й не изключва политическата отговорност за отказа им да участват в насърчаването на правата на гражданите в нашата страна“, твърдят от правителството на Зоран Заев. \r\n\r\n Оттам посочват, че фалшивите или неоснователни твърдения за предполагаема допълнителна тежест върху бюджета и за нови работни места са просто оправдания и препятствия от страна на опозицията. Изпълнението на законовите разпоредби, както изтъква правителството, е задължение на всички институции, обхванати от неговото изпълнение. \r\n\r\n Агенцията за използване на езика ще обслужва общините и другите институции в селищата, в които мнозинството от гражданите са македонци. В тези градове, в случай, че гражданин от албанска, ромска, босненска, сръбска, турска или друга етническа общност се нуждае от документ, който е на друг език, от централната агенция ще им предоставят услуга на техния майчин език, който те най-добре разбират. \r\n\r\n Правителството в Скопие посочва, че не е вярно също така твърдението, че има няколко официални езика в страни с няколко автономни части и че този закон застрашава единния характер на Македония. \r\n\r\n Законът, както изтъква кабинетът, не въвежда пълно двуезичие, не цялата територия на Република Македония, нито във всички области на правния ред. \r\n\r\n “В международните отношения, отбраната, централната полиция и паричната политика македонският език е единственият официален език в Република Македония, както е определено от Закона за използването на македонския език от 1998 г. насам. \r\n\r\n Според заключението на правителството, законът за използване на езиците ще бъде изпратен на Венецианската комисия от Министерството на правосъдието за становище, като всички възможни забележки ще бъдат включени в текста на този закон. Това гарантира пълно съответствие с европейските стандарти. \r\n\r\n “Всички са победители с този закон, Македония не губи нищо и получава много”, твърдят от правителствената пресслужба. \r\n \n\t\t\t\t\t\t", "date": "2019.01.18", "title": "Македонският език на кирилица остава официален за цяла Македония"}
{"url": "http://www.bnews.bg/article/255341-anita_meyzer_pred_vks_chuvstvam_se_kato_ptichka_po_koyato_strelyat_s_oradie", "text": "\n \"Чувствам се като птичка, по която стрелят с оръдие. Не съм виновна за смъртта на съпруга си. Не съм убила човек, не е възможно това да се случи\", проплака Анита Мейзер пред Върховния касационен съд. \r\n\r\n Делото за смъртта на съпруга й Николай Димов стигна до върховните магистрати, след като бе гледано от Варненския окръжен и Варненския апелативен съд. \r\n\r\n   \r\n\r\n От втората инстанция Мейзер получи 3 години затвор за причиняване на смърт по непредпазливост и за предлагане на подкуп на полицай. Пред Върховния съд днес тя отново бе особено емоционална и пожела да сподели със съдиите някои свои размисли за състоянието си в момента. \r\n\r\n  \"Аз и детето ми се чудим къде да се скрием\", обясни тя, цитирана от \"24 часа\". По повод на подкупа каза, че не е предлагала такъв, а когато полицаите й купили вода, тя дала 50 лв., за да си я плати. \"Аз съм благороден човек, но всичко се опорочи\". \r\n\r\n Накрая на защитното си изказване Мейзер се разплака и обясни, че е била много шашната след смъртта на съпруга си и кой каквото я накарал да каже, щяла да го каже. Мейзер обясни, че не е възможно някой насила да сложи свински опашки на мъжа й. \r\n\r\n Димов почина при опит да се отвърже от свински опашки, с които тренирал за предстоящо състезание. Прокуратурата иска делото да бъде върнато за ново разглеждане и Мейзер да получи по-голямо наказание. Съдът ще реши окончателно до месец. \r\n \n\t\t\t\t\t\t", "date": "2019.01.18", "title": "Анита Мейзер пред ВКС: Чувствам се като птичка, по която стрелят с оръдие"}
{"url": "http://www.bnews.bg/article/255322-madam_multi_ne_ostaryava", "text": "\n \r\nДарина Павлова не остарява. Мадам Мулти не се е променила вече 10 години и изглежда както преди. Вдовицата на Илия Павлов изглежда по същия начин, както и преди декада, похвали се самата тя, пише „България днес”. \r\nДарина взе участие в предизвикателство в социалните мрежи, където хората се показват как са изглеждали преди 10 години. От фотоса, който Дарина качи, става ясно, че Павлова не е мръднала от 10 години насам. \r\nИ въпреки че мина 50-те бизнесдамата все още приковава погледите. \r\n  \r\n \n\t\t\t\t\t\t", "date": "2019.01.18", "title": "Мадам Мулти не остарява"}
{"url": "http://www.bnews.bg/article/255343-ucheni_savetvat_neshtastnite_roditelite_da_se_razvezhdat_dokato_detsata_sa_malki", "text": "\n Британски учени съветват нещастните родители да не остават заедно \"заради децата\", защото разводът е по-малко травматизиращ през ранните години. \r\n\r\n Първото голямо изследване на емоционалното въздействие на раздялата на родителите върху децата установи, че най-голям риск от последици като лошо поведение и неподчинение има през късното детство и ранното юношество, съобщи в. \"Ню Зиланд хералд\". \r\n\r\n Учени от Лондонския университетски колеж обхванаха в изследването си 6000 деца, родени във Великобритания в началото на този век. Те установиха, че тези, чиито родители са се разделили, когато те са били на възраст от 7 до 14 години, значително по-често са имали емоционални и поведенчески проблеми, от децата, чиито родители са останали заедно. Доловима разлика при децата на възраст от 3 до 7 години обаче няма. \r\n\r\n Разводът се отразява по-тежко на големите, отколкото на малките деца, защото те са по-чувствителни социално и по-добре долавят динамиката на лошите отношения, убедени са учените. Проблемите се дължат и на това, че големите деца реагират повече на смяната на училището и средата. \r\n\r\n Късният развод се отразява по-лошо и на психичното здраве на жените. Във Великобритания с развод завършват повече от 40 процента от браковете. \r\n \n\t\t\t\t\t\t", "date": "2019.01.18", "title": "Учени съветват нещастните родителите да се развеждат, докато децата са малки"}
{"url": "http://www.bnews.bg/article/255346-otide_si_golyam_balgarski_sportist", "text": "\n Отиде си още една легенда на българския спорт. След като тази сутрин почина футболното величие Иван Вуцов, тъжна вест и от волейбола... \r\n\r\n Почина бащата на треньора Радостин Стойчев - Светослав Стойчев. Новина съобщи във \"Фейсбук\" олимпийската ни медалистка Цветана Божурина. \"Тъжен ден, или спортен ден и ден, в който отлетяха две шампионски сърца\", написа тя. \r\n\r\n Светослав Стойчев е баща на волейболния треньор Радостин Стойчев. През 1992 г. в Кайро (Египет) той извежда националния ни отбор по волейбол за младежи (U23) до световната титла. \r\n\r\n След историческия триумф обаче не е водил национален отбор. Бил е треньор на ЦСКА, на „Славия\", работил е с юношески състави, а в последните години и като съветник на младите треньори. \r\n\r\n В състезателната си кариера е носил екипите на столичните \"Спартак\" и \"Локомотив\", пернишките \"Миньор\" и \"Металург\", \"Миньор\" Бухово. Треньорската му кариера стартира от \"Локомотив\" София и продължава в ЦСКА, където води юношите. Шампион е с всички възрасти, след което поема мъжкия отбор. \r\n\r\n \r\n \n\t\t\t\t\t\t", "date": "2019.01.18", "title": "Отиде си голям български спортист "}
{"url": "http://www.bnews.bg/article/255356-italiya_vavede_drastichni_reformi_v_sotsialnata_i_pensionna_sistema", "text": "\n Италианското правителство на популисткото движение \"5 звезди\" и крайнодясната \"Лига\" одобри драстични реформи в социалната и пенсионната система в държавата, с каквито обещания двете формации успяха да спечелят изборите миналата година, предаде Ройтерс. \r\n\r\n Социалните нововъведения предвиждат гарантиран минимален доход от 780 евро месечно на всички италианци, които живеят под прага на бедността и нямат недвижима собственост. \r\n\r\n Семейният такъв \"граждански доход\" за двама възрастни с едно дете е 1080 евро, а с три деца - 1280 евро. \r\n\r\n Това ще струва на бюджета на Италия 7 милиарда евро тази година - далеч под 17-те милиарда, които бяха обещавани преди изборите. \r\n\r\n Но лидерът на \"5 звезди\" и вицепремиер Луиджи ди Майо отбеляза, че така все пак ще бъдат спасени над 5 млн. бедни италианци. \r\n\r\n Пенсионната реформа, която пък беше обещавана от \"Лигата\", предвижда отмяна на увеличението на минималната възраст за пенсиониране, която в момента е 67 години. \r\n\r\n Според новите правила право да излязат в пенсия италианците ще имат, когато сумата на възрастта и трудовия им стаж достигне 100. \r\n\r\n За да влязат в сила реформите, трябва да ги одобрят двете камари на парламента в Рим. \r\n \n\t\t\t\t\t\t", "date": "2019.01.18", "title": "Италия въведе драстични реформи в социалната и пенсионна система"}
{"url": "http://www.bnews.bg/article/255333-mazhat_na_poli_genova_idva_da_zhivee_u_nas_uchi_balgarski", "text": "\n Поли Генова учи мъжа си на български език. Певицата, която трябва да роди съвсем скоро, усилено учи таткото на бъдещото си дете да говори български. Изпълнителката продължава упорито да крие кой е мъжът до нея. Тя разкрива само, че се е преместил от Холандия в България заради нея и са заедно от две години. \r\nПоли е категорична, че високо оценява факта, че мъжът й е направил подобна жертва, а освен това прави всичко възможно, за да го накара да се чувства удобно в страната й. Певицата реши да проговори за бебето и да потвърди новината за бременността си точно навръх Коледа, когато пя на концерта „Българската Коледа”. \r\nТя представи новата си песен „Герои” посветена именно на недоносените бебета и техните родители. „Намирайки се точно в най-критичния момент на 26-та гестационна седмица на бременността, осъзнавам, че животът в мен е толкова крехък и безценен... И искам да направя всичко, за да го опазя, точно както правят героите родители на преждевременно родените бебета”, казва още Поли. \r\nВ момента певицата, която представи България два пъти на песенния конкурс „Евровизия” е в шестия месец и се очаква детето, което ще бъде момченце, да се появи на бял свят през пролетта. \r\n„За мен случилото се беше голяма изненада. С приятеля ми не сме планирали да имаме дете веднага, но сме говорили и сме го искали”, споделя още Поли. Веднага щом научила, че е бременна отлетяла за Холандия, за да му каже лично новината. А на родителите си съобщила доста по-късно–на годишнината от сватбата им. \r\nЩо се отнася до това, кой е мъжът до нея, Поли мълчи упорито. \r\n„Запознахме се на 2016, видяхме се за няколко часа и си разменихме няколко думи, но нищо повече. На следващата година се видяхме на същото събитие и повече не се разделихме. Явно е било писано”, споделя бъдещата майка, пише „Телеграф”. \r\nМъжът й толкова я обича, че дори се мести в България. И дума не е ставало Поли да замине за чужбина, тъй като е категорична, че остава в България. „Тук се чувствам по-добре”, споделя Поли. \r\nНа този етап двамата не мислят за сватба, но не крият, че бракът не им е чужд като тема за разговор. „Споменавали сме идеята за брак, но някак си не ни се иска да бъдем задължени и подтикнати от това прекрасно събитие, за да го направим”, казва още тя. \r\nМеждувременно мъжът й упорито учи български, тъй като държи да се разбира с приятелите й и семейството. А Поли с удоволствие му помага. \r\nЩо се отнася до бременността, с изключение на факта, че й се налага да спи само на лява страна и по гръб, Поли почти няма проблеми. „Всичко, което е кисело и солено е много добре. Моят приятел ми прави и безглутенови палачинки вкъщи”, хвали се още изпълнителката. \r\nТя не се притеснява, че появата на наследник ще окаже негативно влияние върху кариерата й, а напротив–дори работи над новия си албум. Звездата обаче признава, че бебето може да излезе преди него. \r\n„Забравям много и съм разсеяна по принцип. Но сега положението е катастрофално. Опитвам се да внеса ритъм в живота си, но ми е много трудно”, споделя още тя. \r\n \n\t\t\t\t\t\t", "date": "2019.01.18", "title": "Мъжът на Поли Генова идва да живее у нас, учи български"}
{"url": "http://www.bnews.bg/article/255348-misis_balgariya_svyat_2018_yana_sredkova_s_priz_ot_biznesdama_na_godinata", "text": "\n Носителката на титлата \"Мисис България Свят 2018\" Яна Средкова, прибави още едно отличие към наградите си за 2018г. \r\n\r\n На церемония по раздаване на годишните награди „Бизнесдама на годината“ Яна бе отличена за принос към здравословното хранене, за  своята марка GREEN Basket. Яна развива успешен бизнес със здравословни храни, безглутеново и клетъчно хранене. Собственик е на ресторант Green Bsket. \r\n\r\n Само преди месец красавицата бе отличена като победител и на първите награди „Мис Бизнес 2018“ в категория „Мис Бизнес на високи Токчета“, отново за GREEN Basket. \r\n\r\n Яна споделя, че обмисля да продължи развитието на успешната си бизнес линия свързана със здравословни храни, безглутеново и клетъчно хранене под марката Green Bsket. \r\n\r\n Водена от грижата за живот – по-близък до природата и естествените материи тя създава собствена марка спортно-елегантни дрехи на същия бранд. \r\n\r\n „Идеята е последователите на здравословния начин на живот, екологичните и органични материи, да намерят своята дреха за свободното време, при спорт, туризъм и пътувания, в делник, в работни или домашни условия“, разкрива Яна Средкова. \r\n \n\t\t\t\t\t\t", "date": "2019.01.18", "title": "\"Мисис България Свят 2018\" Яна Средкова с приз от „Бизнесдама на годината“"}
{"url": "http://www.bnews.bg/article/255355-do_29_mart_targovtsite_na_onlayn_platformi_tryabva_da_se_obyavyat_pred_nap", "text": "\n До 29 март 2019 г. търговците, които използват собствени, наети е-магазини или публично достъпни онлайн платформи за продажби трябва да подадат информация пред Национална агенция за приходите. 170 електронни магазини вече са обявени в НАП, съобщиха от приходната агенция.  \r\n\r\n Изискването е валидно за лицата, които и в момента осъществяват е-търговия. Търговците, които ще използват електронен магазин, трябва да изпратят данни за него преди да стартират дейността си. \r\n\r\n Подаването на информация става само по електронен път чрез портала за е-услуги на НАП, като е необходим електронен подпис. \r\n\r\n Изискването важи за физически и юридически лица, които извършват продажби по интернет по занятие. Това изискване не засяга гражданите, които инцидентно са продали свои лични вещи, допълват от приходната агенция. \r\n\r\n Допълнителна информация за изискванията към е-търговците може да се получи на телефона на Информационния център на НАП 0700 18 700. \r\n \n\t\t\t\t\t\t", "date": "2019.01.18", "title": "До 29 март търговците на онлайн платформи трябва да се обявят пред НАП"}
{"url": "http://www.bnews.bg/article/255340-navodneniya_v_arzhentina_nad_3000_dushi_byaha_evakuirani", "text": "\n Тежки наводнения в Аржентина – над 3 хиляди души бяха евакуирани в северната провинция Санта Фе, където местните реки преляха заради поройни дъждове. \r\n\r\n Пожарникари започнаха да изпомпват водата от улиците. Жителите оглеждат съсипаните си домове и покъщнина и искат помощ от правителството. \r\n\r\n Бедствието нанесе щети и на местната икономика. 300 хиляди хектара обработваема земя са наводнени и са погубени цели реколти от памук, ориз и други култури.  \r\n \n\t\t\t\t\t\t", "date": "2019.01.18", "title": "Наводнения в Аржентина! Над 3000 души бяха евакуирани!"}
{"url": "http://www.bnews.bg/article/255354-germaniya_prizovava_britantsite_da_ostanat_v_es", "text": "\n Водещи фигури от германската политика призовават Великобритания да остане в ЕС, съобщава Би Би Си. Те отправиха своя призив чрез писмо публикувано в списание \"Таймс\" и подписано от 31 човека, включително новият лидер на Християндемократически съюз Анегрет Крамп-Каренбауер и бившият вратар на Арсенал Йенс Леман. Основен акцент в писмото е Великобритания след войната. Споменати са следвоенните пъбове и пантомимата, но всъщност самата роля на кралството в този момент е това, заради което те призовават британците да останат в съюза. \r\n\r\n „Без вашата велика нация този континент нямаше да е същият”, пише в писмото. \r\n\r\n Част от другите подписали писмото са изпълнителният директор на Еърбъс – Том Ендерс, както и пънк певеца Компино. Те казват, че без кралството ЕС нямаше да се спряга за общество на „свобода и просперитет.” \r\n\r\n „След ужасите на Втората световна война, британците не се отказаха. Приеха Германия обратно като суверенна нация и европейска сила”, се казва още. \r\n\r\n Подписалите се под писмото казват, че „уважават избора” на британците, които искат да напуснат ЕС и ако страната иска да напусне „винаги ще има приятели в Германия и Европа\". Те подчертават, че изборът не е необратим и „нашата врата винаги ще остане отворена.”  \r\n \n\t\t\t\t\t\t", "date": "2019.01.18", "title": "Германия призовава британците да останат в ЕС"}
{"url": "http://www.bnews.bg/article/255335-miskata_rosi_ivanova_ne_si_smenya_roklyata", "text": "\n В Инстраграм има едно основно правило, което звездите трябва да спазват. И то е: Не може да облечеш втори път рокля, с която вече си се снимал. \r\n\r\n Родната миска Роси Иванова очевидно не е запозната с неписаните закони на социалните мрежи и редовно я засичаме с един и същ тоалет. \r\n\r\n Дали на светско събитие, на купон с приятели, или на семейна сбирка – ефирната бяла рокля с щраусови пера е любима на Мис България 2005, увери се „Галерия“. \r\n\r\n Красавицата редовно предпочита този тоалет, което направи лошо впечатление на столични клюкари. „Явно яко е скъсала джоба, щом не смъква тази рокля от себе си“, клатят глава злобари. \r\n \n\t\t\t\t\t\t", "date": "2019.01.18", "title": "Миската Роси Иванова не си сменя роклята"}
{"url": "http://www.bnews.bg/article/255336-antoniya_petrova_rodih_po_estestven_pat", "text": "\n Антония Петрова-Батинкова, която стана майка за първи път навръх имения си ден, е родила по естествен път. Това сподели щастливата майка пред Dir.bg. \r\n\"Родих естествено. Много се гордея\", разкри госпожа Батинкова. \r\n\r\n Щастливото събитие дойде на желан и фундаментален ден за семейството. 17-и много важна дата за Батинкови, както в личен план за самия Ивайло, така и в историята на любовта и връзката на семейството. Те се запознаха съвсем случайно на същата дата през март 2018 година, а на 17 юни се врекоха във вечна вярност. \r\n\r\n В последно време стана ясно, че раждането с Цезарово сечение се е превърнало в световна епидемия. В България всяка втора жена ражда със секцио, а според данни на НЗОК в някои болници процентът на раждането с операция достига 100%. \r\n\r\n В края на миналата година СЗО предупреди, че милиони жени се подлагат на риск при раждане с Цезарово сечение, което не се налага от медицински фактори. По данни на организацията споменатата операция носи отрицателни последствия за майката и за новороденото. При родилката след операцията се увеличават рисковете от помятания при следващи бременности. Що се касае до бебетата, цезаровото сечение е свързано с повишен риск от хоспитализация в отделенията за интензивна терапия на новородените, с повишен риск от астма и затлъстяване, предупреждават медицинските експерти. \r\n \n\t\t\t\t\t\t", "date": "2019.01.18", "title": "Антония Петрова: Родих по естествен път!\r\n\r\n"}
{"url": "http://www.bnews.bg/article/255329-babata_na_azis_buta_shterkite_za_vrachki", "text": "\n Причината за това нейно решение била, че тя вече изнемогва от дългите опашки пред дома й. Азис направи реклама на баба Станка в социалните мрежи, хвалейки дарбите на нея и на дъщерите й. \r\n\r\n „Това са моите три магьосници. Моите Орисници. Помня сякаш беше вчера как палеха печката на двора и чакаха луната да се покаже, за да могат да говорят и шептят на техния, тайнствен език. Да опяват и наричат водата в която гасяха странни предмети. Така те помагаха на страшно много народ. Извиваха се опашки от чакащи хора. Трудно си проправях път, докато стигна до входната врата. Имаше хора със здравословни проблеми, с любовни мъки и всякакви неволи. Всички се връщаха за да им благодарят и носеха кутии с шоколадови бонбони“, написа певецът. \r\n\r\n Трите жени гледат в Костинброд, а запознати споделят, че пред къщата им винаги има по около 25-30 човека. На страницата на баба Станка е оставен адресът й, а под снимките има коментари на хора, които вече са били при нея и са доволни от резултата. Из форумите в интернет се срещат и коментари за дарбите на дъщерите й, а отзивите са основно добри, пише „Телеграф“. \r\n \n\t\t\t\t\t\t", "date": "2019.01.18", "title": "Бабата на Азис бута щерките за врачки"}
{"url": "http://www.bnews.bg/article/255327-maniak_tormozi_gala", "text": "\n На тормоз в социалните мрежи е подложена водещата на „На кафе” Гала. Блондинката била засипвана ежедневно от месеци със съобщения от някой си Даниел Арабаджиев, който тя не познавала. Упоритият мъж непрекъснато настоявал да говори с нея по телефона, следял я къде ходи и разпитвал за местоположението й. \r\n\r\n Нахалникът искал среща и се обяснявал в любов, макар че сам признал, че си има приятелка. Оказа се, че той тормози и колежка на Гала, която моли да предаде любовните му послания на водещата и да уреди среща между тях. Гала призна, че все още не е наясно чисто технически как да блокира настъпателния мъж, но той няма никакъв шанс да сбъдне мечтата си да „види изгрева в нейните очи” \r\n  \r\n \n\t\t\t\t\t\t", "date": "2019.01.18", "title": "Маниак тормози Гала"}
{"url": "http://www.bnews.bg/article/255334-bsp_bez_sotsialni_pomoshti_za_semeystva_v_koito_deteto_ne_hodi_na_uchilishte_do_16_godini", "text": "\n БСП предлага да се спрат всички социални помощи на семейства, в които дете не ходи на училище до 16-годишна възраст. Социалистите обвиниха управляващите в провал в политиката за интерграцията на ромите. Малко след позицията на лидера на БСП Корнелия Нинова в парламента дойде образователния министър Красимир Вълчев, за да й отговори. \r\n  \r\n„Предлагаме да отпадне принципът - парите следват ученика - и да се преразгледа политиката на делегираните бюджети. Заради тази политика директорите на училищата са принудени да водят по списък на училище деца, които не ходят, за да могат да си спасят училището и бюджета. Предлагаме да се разшири тази мярка и да се спират всички социални помощи на семейства, чиито деца не ходят на училище до 16-годишна възраст, което е задължително по образование. Тези социални помощи са няколко вида - месечни, еднократни, енергийни помощи, безплатен транспорт, помощи за наеми и т.н.“, заяви лидерът на БСП.   \r\n„Третата мярка, която предлагаме, касае Наказателния кодекс. Да се засилят наказанията за лица, които живеят на съпружески начала с малолетни, непълнолетни. Или това, което е известно в обществото, деца раждат деца, просто трябва да спре“, обясни още Нинова. \r\n \n\t\t\t\t\t\t", "date": "2019.01.18", "title": "БСП: Без социални помощи за семейства, в които детето не ходи на училище до 16 години"}
{"url": "http://www.bnews.bg/article/255338-obshto_465_uchilishta_i_detski_gradini_sa_v_gripna_vakantsiya", "text": "\n В 465 училища и детски градини днес са преустановени учебните занятия, съобщиха от пресцентъра на Министерството на образованието и науката (МОН). Най-много училища не учат в област Бургас - 137, в област Стара Загора - 120 училища, и в област Шумен - 65. \r\n  \r\nВ област Ямбол от днес до 23 януари в 43 училища е обявена грипна ваканция. В 40 училища в област Перник и в 38 в област Варна не учат по предписание на В област Ямбол от днес до 23 януари в 43 училища е обявена грипна ваканция. В 40 училища в област Перник и в 38 в област Варна не учат по предписание на Регионалната инспекция по опазване и контрол на общественото здраве (РИОКОЗ). В 18 училища в община Силистра също не се провеждат занятия. \r\n  \r\nВ едно училище в област Кърджали - „Никола Й. Вапцаров“ в с. Бенковски, и в едно в област Пловдив -  „Христо Ботев“ в с. Поповица, също няма занятия. \r\n  \r\nВ София-град няма да учат само в 95-то училище „Проф. Иван Шишманов“ заради авария в отоплителната система. В детска градина \"Детелина\" в с. Черно поле, област Видин, продължават да не се провеждат занятия. \r\n \n\t\t\t\t\t\t", "date": "2019.01.18", "title": "Общо 465 училища и детски градини са в грипна ваканция"}
{"url": "http://www.bnews.bg/article/255337-shvedskiyat_parlament_preizbra_stefan_lyoven_za_premier", "text": "\n Шведският парламент преизбра днес лидера на социалдемократите Стефан Льовен за премиер на страната, предадоха световните агенции. \r\n\r\n Това ще е втори мандат на поста за Льовен, който е министър-председател на Швеция от 2014 г. (след парламентарните избори на 9 септември като изпълняващ длъжността). \r\n\r\n 115 депутати от 349-членния еднокамарен парламент, Риксдага, гласуваха в подкрепа на премиера при 153 против и 77 въздържали се. \r\nВ Швеция, за да бъде утвърден министър-председател, е достатъчно да няма мнозинство срещу него в парламента, отбелязва Ройтерс. \r\nГласуването сложи край на политическата безизходица, в която Швеция изпадна преди повече от четири месеца след парламентарните избори през септември, които не излъчиха ясен победител. Тогава левоцентристката коалиция начело с Льовен и десноцентристкият съюз на практика получиха равни резултати и националистическата, антиимигрантска партия Шведски демократи, която постигна силен резултат, изглеждаше в позиция на балансьор. \r\nМиналата седмица обаче премиерът социалдемократ постигна историческа сделка с Партията на центъра, Либералите и Зелените. Така той получи подкрепата на десно- и левоцентристки формации и не позволи на Шведските демократи да имат глас в политиката, отбелязва Ройтерс. \r\nФранс прес посочва, че в съответствие с договореното програмно споразумение новото правителство на малцинството ще включва социалдемократите на премиера и Зелените и ще бъде поддържано в парламента от Партията на центъра и Либералите, които бяха в опозиция през първия мандат на Льовен. \r\nПри гласуването днес шведският премиер бе подкрепен от своите социалдемократи и от Зелените. Депутатите от Партията на центъра, Либералите и от Лявата партия се въздържаха, а колегите им от десницата гласуваха против Льовен. \r\n  \r\n \n\t\t\t\t\t\t", "date": "2019.01.18", "title": "Шведският парламент преизбра Стефан Льовен за премиер"}
{"url": "http://www.bnews.bg/article/255319-bobi_ragbista_zagubi_bashta_si", "text": "\n Риалити звездата Борислав Борисов, познат още като гаджето на скандалната Никита Джонсън, загуби своя баща. Вчера се оказа трагичен ден за семейството му, които са неутешими след загубата. \r\n\r\n Още при влизането си в „Биг Брадър“ при своята половинка Боби намекна, че баща му е тежко болен. Това бе и причината да откаже да остане до края на формата. Вместо това реши да бъде до своя родител в последните му земни дни. \r\n\r\n Борислав проплака във „Фейсбук“, където с мили думи си взе „сбогом“ със своя татко. „Благодаря, че беше до мен, когато бях малък и имах нужда от съвет! Благодаря ти, че имат свободата да бъда този, когото поисках! Благодаря ти, че никога не ме спря да направя грешките, които считах за важни! Благодаря ти, че не ми попречи за нищо, което държах да направя или сбъдна! Благодаря ти за всичко, татко! И прости моите грешки! Почивай в мир“, написа Боби. \r\n\r\n Неговият баща бе покосен от рак и в продължение на година гаснел пред очите на близките си. Последните месеци били най-мъчителни, тъй като отказвал дори да се храни. Бил толкова отслабнал, че тежал колкото перце. \r\n\r\n „Косата му започна да пада. Един ден ме викна при него, за да ми го каже и да ме помоли да го подстрижа“, призна преди няколко месеца бившият ръгбист./show.blitz.bg \r\n \n\t\t\t\t\t\t", "date": "2019.01.18", "title": "Боби Ръгбиста загуби баща си"}
{"url": "http://www.bnews.bg/article/255339-ruski_iztrebiteli_se_sblaskaha_nad_yaponsko_more", "text": "\n Руското министерство на отбраната съобщи, че два изтребителя са се сблъскали при полет в руския Далечен изток, съобщиха ТАСС и Асошиейтед прес. \r\nРуските военни заявиха в изявление, че две машини Су-34 изпълнявали учебно-тренировъчен полет, когато се сблъскали на около 35 км от бреговете на Японско море. \r\nИ двата екипажа катапултирали. За издирването им са изпратени шест кораба на Тихоокеанския флот. \r\nЕдин пилот е бил локализиран върху надуваема лодка. Силните ветрове в района затрудняват спасителната операция, но военните очакват да стигнат до пилота скоро.  \r\nРуските ВВС уточниха, че изтребителите не са носили ракети. По предварителни данни произшествието било причинено от пилотска грешка. \r\n \n\t\t\t\t\t\t", "date": "2019.01.18", "title": "Руски изтребители се сблъскаха над Японско море"}
{"url": "http://www.bnews.bg/article/255317-prokuraturata_v_gabrovo_razsledva_ubiystvo_na_bebe", "text": "\n Прокуратурата в Габрово разследва убийство на бебе. \r\n\r\n Момиченцето, на година и седем месеца, е било намерено мъртво в дома на приятели на семейството, където било оставено временно. \r\n\r\n Сигналът за обгорено бебе в тежко състояние е подаден в сряда, около 9 ч. вечерта, лично от майката. На място екип на Спешна помощ констатира само смъртта на детето. \r\n\r\n „Детето е открито мъртво. По сигнал на майката е започнало досъдебното производство. Информацията, с която разполагаме за момента е, че е било оставено при близки на родителите”, коментира Людмила Рачева, говорител на Окръжна прокуратура в Габрово. \r\n\r\n Процесуално следствените действия и разпити продължават. Днес се очаква заключението от назначената съдебно-медицинска експертиза. \r\n\r\n По непотвърдена информация майката на бебето има още две деца. \r\n \n\t\t\t\t\t\t", "date": "2019.01.18", "title": "Прокуратурата в Габрово разследва убийство на бебе"}
{"url": "http://www.bnews.bg/article/255315-ivan_vutsov_si_otide_na_79_godini", "text": "\n На 79-годишна възраст почина легендата на българския футбол Иван Вуцов. \r\n  \r\nВъзпитаник на Янтра от родния Габрово, защитникът преминава в Левски, с който има 213 мача за първенство, 41 за купата и 60 международни срещи. Снационалния отбор Иван Вуцов играе на световното първенство в Англия през 1966 г. \r\n  \r\nКато старши треньор води Левски пет сезона, в които печели една титла и две купи. В Купата на УЕФА сините елиминират митичния Аякс и достигат четвъртфинал с Барселона през 1976 г. \r\n  \r\nКато треньор на националния отбор класира България на световните финали в Мексико през 1986 г. Дълги години е изпълнителен директор на Българския футболен съюз. \r\n \n\t\t\t\t\t\t", "date": "2019.01.18", "title": "Иван Вуцов си отиде на 79 години"}
{"url": "http://www.bnews.bg/article/255323-fiki_tragna_na_boks_sled_pokushenieto", "text": "\n Любимецът на тийнейджърките Фики Стораро тръгна на бойни спортове. След инцидент, който преживя миналата година, изпълнителят се учи да се боксира. След сватбата, Фики, който малко позагуби форма, преживя неприятен инцидент, докато бе на разходка със съпругата си Гюлджан. Неизвестни маскирани бандити изплашиха сериозно момичето, а изпълнителят не успя да я защити особено добре. \r\nСлед неприятната случка музикантът реши, че трябва да се върне във форма. И няколко седмици след инцидента се записа на бокс. \r\nФики е през ден в залата, където тренира с личен треньор. Той го учи на основните удари, пише „България днес”. Въпреки че е здрав като скала, Фики няма идея къде да удря апашите, ако пак се изправи лице в лице с тях. Затова вече е научил основните удари в бокса и дори си пусна видео в мрежата, за да покаже как тренира. \r\nФики не пропуска да си направи и спаринг с някое от момчетата в залата. Изпълнителят споделя пред близки, че освен да се научи на самоотбрана, също така използва бокса, за да разпусне. \r\n\r\n \r\nПокрай многобройните си задачи, Стораро–младши почти няма време да разпусне и да се освободи от стреса в ежедневието. \r\n  \r\n \n\t\t\t\t\t\t", "date": "2019.01.18", "title": "Фики тръгна на бокс след покушението"}
{"url": "http://www.bnews.bg/article/255301-uchitelka_maltretirala_detsa_poluchi_probatsiya_i_poritsanie", "text": "\n Учителка от бивше помощно училище в Шумен получи пробация и порицание за пет доказани случая на малтретиране на деца. \r\nТя се споразумяла с прокуратурата, а Районният съд одобрил наказанието. \r\n12 месеца пробация, в които два пъти седмично да се среща с пробационен служител. Това е наказанието, което получи учителката Розалина Христова, която признала за 5 случая на насилие над деца в Център за специална образователна подкрепа в Шумен. \r\nДо разплитане на случая от 2017 година  се стигнало, след като родител сигнализирал директора на центъра Мария Пенева. \r\nПовечето деца нямат развита експресивна реч, така че няма как да кажат.. всеки родител познава детето – дава по някакъв начин индикации, че нещо нередно се случва. По този начин са разбрали. Потърсиха ни и така разпоредих проверка по случая, обясни Мария Пенева. Тя поискала записи от камерите от 1 до 31 март 2017 г.  \r\nНа тях се видя, че има упражнявано насилие и то неведнъж, казва директорът.  \r\nВидео записите, които са приложени към делото, показват как учителката дърпа и скубе косата на момиче, удря по лицето момче. На други деца удряла шамари и дърпала уши. \r\nПред директора учителката отричала всичко. След проверката обаче педагожката била отстранена и дори завела дело срещу центъра.  \r\nКатегорично не толерираме това – даже колегите излязоха с декларация още тогава и се разграничихме от действията на тази служителка, заяви Мария Пенева.  \r\nОсвен пробацията учителката Розалина Христова ще бъде порицана и с оповестяване на деянието й на табло в община Шумен. \r\n\r\n   \r\n \n\t\t\t\t\t\t", "date": "2019.01.18", "title": "Учителка, малтретирала деца, получи пробация и порицание"}
{"url": "http://www.bnews.bg/article/255318-kak_se_zadalbochavat_otnosheniyata_mezhdu_rusiya_i_sarbiya", "text": "\n Вчерашното посещение на руския президент Владимир Путин в сръбската столица Белград беше акт на задълбочаване на традиционно добрите отношения между Русия и Сърбия. \r\n\r\n Мащабите на посрещането бяха такива, че да не оставят никакви съмнения за уважението, което местните изпитват към членовете на руската делегация. \r\n\r\n Бяха повторени звучащите вече като клишета апологии за историческите, религиозните и културните връзки между руския и сръбския народ. Това беше надградено чрез подписването на двустранните споразумения за сръбската инфраструктура и в различни сфери на икономиката за стотици милиони евро. \r\n\r\n Към това ще прибавим и готовността на Руската федерация да удвои обема на природния газ, който преминава през територията на Сърбия, чрез инвестиции от 1,4 млрд. долара за подобряване на газопреносната инфраструктура на страната. Това е ясен знак, че Руската федерация желае да задълбочи своето влияние в сектор „Енергетика” не само в Сърбия, но и на Балканите. Като възможно трасе за пренос на природния газ беше посочен маршрутът България – Сърбия – Унгария. \r\n\r\n Всички тези решения не бива да бъдат разглеждани извън по-сложния геополитически пъзел на Балканите, защото Сърбия е напът да се окаже заобиколена, с изключение на Босна и Херцеговина, от държави, които са или натовски, или пронатовски настроени, особено след изсвирването на последните акорди около ратифицирането на споразумението от Преспа между Македония и Гърция. Скоро то е напът да осигури на наскоро преименуваната Република Северна Македония покана за членство в НАТО, което също ще хвърли сянка върху влиянието на Русия  на Балканите. \r\n\r\n С особено внимание бяха очаквани вчера разговорите между Александър Вучич и Владимир Путин по темата „Косово”. Новини обаче не дойдоха или поне не такива, каквито местните очакваха, защото проблемите за признаването, евентуалната размяна на територии между Белград и Прищина и създаването на редовна армия на Косово останаха да висят във въздуха и да очакват своето разрешаване в по-близко или по-далечно бъдеще. \r\n\r\n Предстоящата събота се очаква пореден антиправителствен протест в Белград и по-големите градове в страната, насочен срещу управлението на президента Александър Вучич. \r\n \n\t\t\t\t\t\t", "date": "2019.01.18", "title": "Как се задълбочават отношенията между Русия и Сърбия?"}
{"url": "http://www.bnews.bg/article/255353-islyamska_darzhava_poe_otgovornost_za_vzriva_v_magnitogorsk", "text": "\n Терористичната групировка „Ислямска държава“ пое отговорност за взрива в руския град Магнитогорск, където цял вход се срути, а 39 човека загинаха. Това съобщи организацията SITE Intelligence Group, като цитира арабски източници. Тя следи екстремистката пропаганда в интернет. \r\n\r\n На 31 декември се взриви жилищна сграда в руския град, а на следващия ден експлодира микробус и загинаха още трима човека, припомня Euronews. И двата инцидента руските власти определиха като непредумишлени – в единия случай причината е битов газ, а в другия – техническа неизправност. \r\n\r\n Руските разследващи органи и днес потвърдиха думите си, че взривни устройства не са намерени на мястото на експлозията. \r\n\r\n Оттам заявиха и че трябва да се изчака края на разследването, за да се направят окончателни изводи за случилото се. \r\n \n\t\t\t\t\t\t", "date": "2019.01.18", "title": "„Ислямска държава” пое отговорност за взрива в Магнитогорск"}
{"url": "http://www.bnews.bg/article/255331-olimpiyski_vitseshampion_be_diagnostitsiran_s_rak", "text": "\n Канадският сноубордист Макс Парот бе диагностициран с рак на кръвта. \r\n\r\n 24-годишният атлет, който през миналия февруари спечели сребърен медал от Олимпиадата в Пьончан, е научил ужасяващата диагноза на 21 декември. \r\n\r\n Той съобщи новината на специална пресконференция, заявявайки, че вече е имал една операция и му предстои шестмесечна химиотерапия. \r\n\r\n \"Беше трудно и още е. Имам нов вид предизвикателство пред себе си, сега състезанието не е на пистата. \r\n\r\n Човек никога не е готов за подобно нещо, но ще трябва да се боря, трябва отново да победя\", каза канадецът. \r\n\r\n Освен сребърния медал от Олимпиада, Парот има 5 златни отличия от зимните \"X Games\", които ежегодно противопоставят най-добрите атлети в атрактивните зимни дисциплини. \r\n\r\n   \r\n \n\t\t\t\t\t\t", "date": "2019.01.18", "title": "Олимпийски вицешампион бе диагностициран с рак"}
{"url": "http://www.bnews.bg/article/255320-nataliya_gurkova_s_parva_izyava_sled_smartta_na_mazha_si", "text": "\n „Крайно време е да ми се случи нещо хубаво. В момента съм заредена с положителна енергия и гледам единствено към бъдещето”. Това споделя Наталия Гуркова по повод новите си проекти. Мис България за първи път се изявява пред медиите след смъртта на съпруга си Джордже Михалевич, който бе убит в ЮАР миналата година. Наталия отказва да говори за трагедията, а за да разсее мислите си от нея се е посветила на ново предизвикателство–прави предаване за известните и популярните. \r\n\r\n Проектът ще се казва „Те са” и стартира през февруари. Това е първият ангажимент, който Наталия поема, след като погреба голямата си любов на 6 октомври миналата година. Месеци наред тя бе в неизвестност и отказваше да вижда, когото и да е. В момента Гуркова живее в България с двете им деца и няма никакво намерение да се връща в ЮАР. \r\nНаталия смята да се изявява като светски журналист и ще прави интервюта с успели българи. „Работила съм със Стилиян през годините. Снимала съм се в нечия филм „Дервишите–мистиците на Изтока”. След това заминах за чужбина, но поддържахме контакт. Сега дойде моментът да направим тази поредица и да вложа цялата си енергия в нея. Надявам се да се получи”, споделя миската, пише „България днес”. Месеци след убийството на съпруга й, няма задържани. Няма и подробности за следствието и неговия ход. Само спекулации. \r\nСвидетели разказват, че Джордже е застрелян в колата си от двама стрелци на мотор. Бизнесменът прави опит да избяга, като тръгва внезапно, но припада в автомобила и умира. \r\nЖурналистката Манди Уейнер твърди, че убийството е дело на сръбски клан в Йоханесбург. По-късно разследващите потвърждават, че бизнесменът е застрелян заради бизнеса си с диаманти. \r\n„Михалевич е поръчан от източноевропейска държава. Не мога да ви кажа коя, защото не е в интерес на следствието”, споделя Чад Томас, следовател от дирекцията за икономически престъпления от Йоханесбург. \r\nТой разкрива, че работата по случая продължава, но задържани няма. \r\n  \r\n \n\t\t\t\t\t\t", "date": "2019.01.18", "title": "Наталия Гуркова с първа изява след смъртта на мъжа си"}
{"url": "http://www.bnews.bg/article/255330-targovtsi_naredbata_na_nap_za_kasovite_aparati_shte_blokira_ikonomikata", "text": "\n Влизането в сила на Наредба Н18 на НАП за смяна на касовите апарати и софтуерите за продажба, трябва да се отложи до края на 2019 година за всички фирми, защото бизнесът няма да се справи и е възможен колапс на икономиката, каза в Националния пресклуб на БТА Ясен Танев, учредител на Българската асоциация за развитие на бизнес софтуер. \r\n\r\n В сегашния си вид наредбата се въвежда поетапно, от началото на април, до края на 2019 година. \r\n\r\n На 18 февруари е възможно да се организира протест на транспортните фирми, заради проблемите, които наредбата ще създаде, съобщи Ясен Танев. Протест ще се организира ако няма комуникация с държавата, посочи той. \r\n\r\n Влизането на наредбата няма да доведе до намаляване на сивата икономика, каза Павлин Петров, съпредседател на Българската асоциация на заведенията. Тези, които досега са нямали касови апарати ще продължат да нямат, подчерта той. \r\n\r\n Бизнесът който работи на светло се облага с такси за лицензи и разрешителни, а този който работи на тъмно, не се контролира по никакъв начина, каза Магдалена Милтенова, председател на Браншовия съюз за стопанска инициатива в транспорта. Тя посочи, че сега се спират за две седмици частни автобуси ако шофьорът не издаде билет на пътник, но същата мярка не се прилага например към автобусите на градския транспорт, макар и там да пътуват нередовни пътници. \r\n\r\n Не е проблем, даването на 200 и 500 лева за касови апарати, променят се обаче бизнес процесите и системите, които го обслужват. Когато имате малък магазин, можете да смените касата и компютъра, който го обслужва, но средните и големи фирми, със сложна организация на продажби, ще срещнат трудности, посочи Ясен Танев. \r\n \n\t\t\t\t\t\t", "date": "2019.01.18", "title": "Търговци: Наредбата на НАП за касовите апарати ще блокира икономиката"}
{"url": "http://www.bnews.bg/article/255332-deputatite_edinodushno_prieha_zakona_za_sotsialnite_uslugi", "text": "\n Парламентът прие на първо четене Закона за социалните услуги. Предложението беше прието единодушно със 163 гласа \"за\". \r\n\r\n Това е третият закон, който беше поискан от майките на деца с увреждания по време на продължителните им протестни действия през миналата година. Депутатите вече приеха другите два закона - Законът за хората с увреждания и Законът за личната помощ. \r\n\r\n Законопроектът за социалните услуги предвижда право на социални услуги да имат всички нуждаещи се хора в България. Въвежда се планиране на национално ниво на социалните услуги, финансирани от държавния бюджет, чрез разработване на Национална карта на социалните услуги, която ще се приема от Министерския съвет. \r\n\r\n Въвеждат се и допълващи стандарти за социалните услуги, чрез които се осигурява дневна или резидентна грижа за лица в невъзможност за самообслужване, за лица с агресивно и проблемно поведение и за лица с потребност от постоянно медицинско наблюдение и медицинска грижа. \r\n\r\n За първи път се създава законов ред за предоставяне на асистентска подкрепа за лица в надтрудоспособна възраст в невъзможност за самообслужване, както и за лица с трайни увреждания, ако не ползват такава подкрепа по друг закон. \r\n\r\n Предлага се и законов ред за контрол и мониторинг от доставчиците, от общината като орган на местното самоуправление, както и за независим мониторинг от международни, европейски и национални организации. \r\n\r\n Създава се Агенция за качеството на социалните услуги като изпълнителна агенция към министъра на труда и социалната политика, която ще лицензира частните доставчици и ще поддържа регистъра на доставчиците. Със законопроекта за първи път се въвежда и ежегоден мониторинг на социалните услуги на национално ниво.  \r\n\r\n С промените в Закона за социалните услуги правителството изпълнява поетия си ангажимент, каза министърът на труда и социалната политика Бисер Петков по време на дебатите. \r\n\r\n \"С този законопроект правителството изпълнява поетия ангажимент да разработи и внесе в Народното събрание пакет от законопроекти, които са насочени към правата на хората от уязвимите групи на нашето общество. Радвам се, че при изказванията в комисиите, законопроектът намери подкрепа. Надявам се и с гласуването, което предстои, тази подкрепа да бъде декларирана. Като министерство сме готови във времето между двете четения да съдействаме за разглеждане на всички предложения, които ще подобрят текстовете на законопроекта\", допълни министър Бисер Петков. \r\n\r\n Георги Гьоков от БСП изказа опасенията си, че промените ще останат недофинансирани: \r\n\r\n \"Ще се ползват ли като някаква основа общински областни стратегии за развитие на социалните услуги и при разработването на Националната карта за социалните услуги. Приветствам предвидените в Закона, специално създадени от общината и родителски лица за предоставяне на социални услуги, и го смятам това като опит за осигуряване на социалната услуга там, където тя не е атрактивна за външните доставчици, но се притеснявам това да не доведе до ниско качество и до отдръпване на потребителите\". \r\n\r\n Депутатът от ГЕРБ Светлана Ангелова коментира, че най-важна ще бъде картата на социалните услуги: \r\n\r\n \"Тя е изключително важна и необходима, дългоочаквана от неправителствения сектор, защото тя е основният инструмент за дългосрочно планиране на социалните услуги\". \r\n \n\t\t\t\t\t\t", "date": "2019.01.18", "title": "Депутатите единодушно приеха Закона за социалните услуги"}
{"url": "http://www.bnews.bg/article/255321-udar_po_klana_halvadzhiyan_alchnostta_im_izyade_glavite", "text": "\n Братята Магърдич и Джуди Халваджиян губят 10 милиона лева годишно след спирането на \"Господари на ефира\" и останалите им формати по Нова телевизия. Продуцентите няма да правят и шоуто \"Х фактор\" и \"Като две капки вода\". За първото Нова плащала по 6 милиона на година, а за второто - между 3 и 4 милиона, пише Пик. \r\n\r\n Договорът на Халваджиян за \"Господарите\" и към днешна дата не е подновен от Нова тв, тъй като въпреки позорния гаф с мниния им бит репортер през миналата година, те поискали от телевизията още повече пари за тази. \r\n\r\n Оттам категорично отказали да плаща повече пари за вече орезиленото шоу. \r\n\r\n Не случайно братята чрез приближени пускат слухове, че водят преговори с другите две национални ефирни телевизии - БНТ и Би Ти Ви, за да плашат Нова ще се се прехвърлят в друга медия и да си вдигат цената пред конкурентите. \r\n\r\n Проверка на обаче установи, че никакви отговорни лица в БНТ и Би Ти Ви не са преговаряли с Халваджиян и изобщо не възнамеряват да цакат такива сума за оскандаленото шоу. Някои дори подозират, че Нова съвсем умишлено е спряла предаването именно заради позорния му гаф, за който братята не поеха отговорността, а пешкира опра симулантът репортер, когото те уволниха, въпреки че сценката, на която се търкаля пред един склад, е одобрена за излъчване именно от братята. \r\n\r\n В момента обаче те са се озовали в ситуацията \"хитрата сврака с двата крака\" и са изпаднали в страшна истерия и паника как ще я карат нататък, още повече че куп хора очаквали да си получат заплатите. \r\n \n\t\t\t\t\t\t", "date": "2019.01.18", "title": "Удар по клана Халваджиян, алчността им изяде главите!"}
{"url": "http://www.bnews.bg/article/255328-desetki_zadarzhani_pri_spetsaktsiya_zaradi_zaplaha_za_natsionalnata_sigurnost", "text": "\n Над 20 души са задържани при мащабна спецоперация в София, Пловдив и още няколко града в страната, научи Dir.bg от свои източници в държавното обвинение. \r\n\r\n Акцията е съвместна на ДАНС, МВР и прокуратурата, като е стартирала в 5 часа тази сутрин. Тя е подготвяна от няколко месеца и е свързана със заплаха за националната сигурност.  \r\n\r\n Към момента арестите продължават. Очаква се около 13 часа от прокуратурата да дадат официална информация.  \r\n \n\t\t\t\t\t\t", "date": "2019.01.18", "title": "Десетки задържани при спецакция заради заплаха за националната сигурност"}
{"url": "http://www.bnews.bg/article/255325-skandalno_zaplashiha_s_ubiystvo_zhurnalista_dimitar_bayraktarov_sled_razkritiyata_mu_za_krasimir_karakachanov_snimki", "text": "\n След като вчера журналистът Димитър Байрактаров даде интервю за Би Нюз, в което \r\nнаправи потресаващи разкрития за бизнес начинанията на Красимир Каракачанов и \r\nи негови съпартийци, по- късно вечерта журналистът бе заплашен публично с убийство \r\nпрез социалната мрежа Фейсбук. \r\n\r\n Заплахата е отправена от активст на ВМРО с име на профила си Ивайло Истилянов. Освен заплаха за физическа разправа към журналистаса отправени и грозни и цинични обиди. \r\n\r\n Би Нюз потърси за коментар Димитър Байрактаров който сподели следното: \r\n\r\n \" \r\n\r\n \r\n  \r\n \n\t\t\t\t\t\t", "date": "2019.01.18", "title": "СКАНДАЛНО! Заплашиха с убийство журналиста Димитър Байрактаров след разкритията му за Красимир Каракачанов! (СНИМКИ)"}
{"url": "http://www.bnews.bg/article/255304-tramp_nyama_da_poseti_svetovniya_ikonomicheski_forum_v_davos", "text": "\n Президентът на САЩ Доналд Тръмп няма да присъства на Световния икономически форум в Давос, предаде ДПА, цитирайки изявление на Белия дом. \r\n\"От съпричастност с 800-те хиляди велики американски служители, които не получават заплащане и за да гарантира, че неговият екип ще може да окаже помощ при нужда, президентът Тръмп отмени пътуването на своята делегация за Световния икономически форум в Давос, Швейцария\", заяви говорителката Сара Сандърс. \r\n\r\n Очакваше се Тръмп да открие срещата на влиятелните личности в швейцарския планински курорт. На 10 януари той заяви, че няма да присъства, ако частичното прекратяване на работата на федералното правителство продължава, припомня ДПА. \r\n \n\t\t\t\t\t\t", "date": "2019.01.18", "title": "Тръмп няма да посети Световния икономически форум в Давос"}
{"url": "http://www.bnews.bg/article/255309-spetsialen_pratenik_na_severna_koreya_pristigna_vav_vashington_za_pregovori", "text": "\n Високопоставеният представител на Северна Корея (КНДР) Ким Йон-чхол пристигна във Вашингтон, където се очаква да се срещне с президента на САЩ Доналд Тръмп и държавния секретар Майк Помпейо, предадоха АФП и ДПА. \r\nСмята се, че Ким, който е зам.-председател на Централния комитет на Корейската трудова партия, носи писмо до Тръмп от севернокорейския лидер Ким Чен-ун, съобщава южнокорейската агенция Йонхап. \r\nКим Йон-чхол е дясната ръка на севернокорейския лидер и основен партньор на Помпейо в преговорите за ядреното разоръжаване на КНДР, припомня АФП. Последната среща между него и държавния секретар на САЩ беше отменена в последната минута от Пхенян. \r\nМиналата седмица Ким Йон-чхол посети Пекин, където се срещна с китайския президент Си Цзинпин. \r\nСевернокорейският пратеник пристига във Вашингтон в момент, когато изглежда двете страни се готвят за нова среща на високо равнище между техните лидери, въпреки липсата на напредък в преговорите за денуклеаризацията. Двамата държавни глави вероятно ще се срещнат в Тайланд или Виетнам. \r\n  \r\n \n\t\t\t\t\t\t", "date": "2019.01.18", "title": "Специален пратеник на Северна Корея пристигна във Вашингтон за преговори"}
{"url": "http://www.bnews.bg/article/255313-sasht_s_grandiozen_plan_sazdavat_bazirana_v_kosmosa_sistema_za_protivoraketna_otbrana", "text": "\n Американският президент Доналд Тръмп обеща, че САЩ ще създадат \"ненадмината и несравнима\" система за противоракетна отбрана, предадоха Асошиейтед прес и ДПА. \r\n  \r\nТой заяви в реч в Пентагона, че Вашингтон ще направи всичко необходимо да гарантира, че \"можем да засечем и унищожим всяка ракета, изстреляна срещу САЩ навсякъде и по всяко време\". \r\nТази система, по думите му, ще помогне на САЩ да се защитят от модерните свръхзвукови и крилати ракети на съперници и противници. Той не спомена Русия, Китай или Северна Корея в близо 20-минутното си слово. Но новата стратегия показва ясно, че планът на Пентагона за базирана в Космоса система за противоракетна отбрана цели защита от съществуващите заплахи от Северна Корея и Иран и противодействие на високотехнологичните оръжейни системи, които развиват Русия и Китай, отбеляза АП. \r\nТова е първото преразглеждане на доктрината в сферата на противоракетната отбрана от 2010 година. Според плана Пентагонът трябва да разположи отбранителни технологии в Космоса и да използва тези системи, за да засича, проследява и поразява по-бързо насочени срещу САЩ ракети. \r\n\"Космосът е новото пространство за водене на война\", заяви Тръмп и добави, че няма да се задоволи с \"нищо по-малко от най-ефективна и най-високотехнологична система за противоракетна отбрана\". \r\n \n\t\t\t\t\t\t", "date": "2019.01.18", "title": "САЩ с грандиозен план: Създават базирана в Космоса система за противоракетна отбрана"}
{"url": "http://www.bnews.bg/article/255308-ministri_otgovaryat_na_vaprosi_na_deputatite", "text": "\n Министърът на външните работи Екатерина Захариева ще участва в парламентарния контрол в петък. Тя се очаква да даде разяснения за мерките на правителството ни по отношение на българите, постоянно пребиваващи във Великобритания. \r\n  \r\nОсвен вицепремиера, на депутатски питания ще отговорят още четирима министри. \r\n  \r\nПетя Аврамова, министър на регионалното развитие и благоустройството, ще отговори само на въпрос за ВиК - Шумен. \r\n  \r\nСоциалният министър Бисер Петков също е ангажиран с отговора само на един въпрос - относно отговорността за допуснати нарушения на служебни задължения. \r\n  \r\nКирил Ананиев, министър на здравеопазването, се очаква да каже какво е лечението на пациенти с редки заболявания. Към него има и запитвания относно възстановяване на незаконосъобразно получени възнаграждения от бившия изпълнителен директор на БЛЦ \"Камена\" ЕАД - Велинград. \r\n  \r\nКаква е акредитацията на висшите училища в България ще разясни Красимир Вълчев, министър на образованието и науката. \r\n \n\t\t\t\t\t\t", "date": "2019.01.18", "title": "Министри отговарят на въпроси на депутатите"}
{"url": "http://www.bnews.bg/article/255307-obshtopraktikuvashtite_lekari_u_nas_sa_64_na_100_000_zhiteli", "text": "\n България е сред страните с най-нисък дял на общопрактикуващи лекари на 100 000 жители сред страните в Европейския съюз (ЕС), показват данни от анализ на Евростат за броя на първичните изпълнители на медицинска помощ в страните на ЕС през 2017 г. \r\n  \r\nНа 100 000 българи се падат 64 общопрактикуващи лекари, като зад нас по този показател е само Гърция с брой на лични лекари от 42 - на 100 000 жители. Общият брой на общопрактикуващите лекари у нас е около 4500, като те съставляват 15% от броя на всички лекари в страната, който е около 30 000, според данни на Националния статистически институт (НСИ). Най-висок дял общопрактикуващи лекари на 100 000 души у нас има в областите Плевен - 89, Видин - 86, Монтана - 82, Добрич - 76. Най-ниска е осигуреността с лични лекари в Кърджали - 40 на 100 000, Разград - 47 и Търговище - 50 лични лекари на 100 000. \r\n  \r\nЗа столицата София броят на общопрактикуващите лекари е 60 на 100 000. Според здравни експерти общопрактикуващият лекар изпълнява изключително важни функции в първичното здравеопазване - осъществява профилактична дейност, диагностицира, лекува и проследява повечето от най-разпространените хронични заболявания, диагностицира и лекува повечето от масовите остри заболявания, взима решения за нуждите от допълнителни изследвания, консултации, хоспитализации и т.н. \r\n  \r\nКато цяло броят на практикуващите лекари в ЕС е бил близо 1,8 милиона, като от тях 50% са били мъже, а другите 50% - жени. Отчита се и значително нарастване на възрастта на здравния персонал в ЕС за 10-годишен период: през 2007 г. лекарите на възраст над 55 години са били 27%, докато през 2017 г. този процент е нараснал до 38 от общия им брой, според Евростат. \r\n  \r\nБроят на общопрактикуващите лекари обаче се различава значително в различните държави-членки на Европейския съюз - най-голям е техният дял в Португалия - 253 лични лекари на 100 000 души население, отчита Евростат. \r\n  \r\nОсвен Португалия в Топ 5 на страните с най-висок дял лични лекари на 100 000 влизат още Ирландия - 179, Австрия - 159, Холандия - 157 и Франция - 153 лични лекари на 100 000 жители. Най-ниска е осигуреността с лични лекари в Гърция - 42 на 100 000, България - 64, Словения - 68, Латвия - 72 и Испания - 75 лични лекари на 100 000 души. При останалите ни съседи осигуреността с лични лекари е както следва - Македония - 100, Сърбия - 85, Румъния - 77 и Турция - 59 общопрактикуващи лекари на 100 000 души население, според Евростат. \r\n \n\t\t\t\t\t\t", "date": "2019.01.18", "title": "Общопрактикуващите лекари у нас са 64 на 100 000 жители"}
{"url": "http://www.bnews.bg/article/255306-broyat_na_ubitite_pri_atentata_v_bogota_dostigna_21", "text": "\n Броят на убитите при атентата срещу полицейска академия в Богота вчера е достигнал 21. 68 човека са ранени при атаката с кола бомба, предаде АФП, като се позова на комюнике на полицията в колумбийската столица. Сред загиналите е жена от Еквадор. Ранени са един еквадорец и двама панамци, съобщи ДПА, цитирайки официални данни. \r\n  \r\nКолумбийските власти обявиха тридневен траур и ще засилят граничния контрол и проверките по пътищата, водещи към градовете. \r\n  \r\nПосегателството срещу нашата младеж и нашата свобода няма да остане безнаказано, обеща десният президент Иван Дуке в телевизионно обръщение към нацията, обявявайки траура. \r\n\r\n Шофьорът на камионетката с експлозиви е идентифициран като 57-годишния Хосе Адемар Рохас Родригес, свързан с лявата бунтовническа групировка Армия за национално освобождение. Той е страдал от нелечима болест и терористите са му платили да извърши нападението, при което са използвани 80 кг от мощния експлозив пентолит, съобщи телевизия \"Каракол\", като се позова на източник от разузнаването, предаде ТАСС. \r\n  \r\nСмята се, че Рохас Родригес е загинал при експлозията, след като си пробил път през бариерата и блъснал трима войници, опитали се да го спрат. Нападението е било подготвяно в продължение на три месеца и моментът за него е бил избран така, че да съвпадне с церемония за кадетите в полицейската академия. \r\n\r\n Президентът на Колумбия Иван Дуке обяви тридневен национален траур за загиналите при терористичния акт в Богота. В обръщение към нацията той заяви, че властите оказват необходимата помощ на семействата на жертвите. \r\n  \r\nДържавният глава нареди да бъде усилен контролът по границите и по основните пътни артерии в страната. Той обяви още, че днес правоохранителните органи ще предоставят подробна информация за хода на разследването. \r\nСАЩ, Еквадор, Панама, Венецуела и Аржентина са сред страните, които осъдиха нападението и изразиха съчувствие и съболезнования за жертвите и членовете на техните семейства. След като дойде на власт през август м.г., новият колумбийски президент Иван Дуке спря мирните преговори с Армията за национално освобождение, започнати от неговия предшественик Хуан Мануел Сантос, припомня ДПА. \r\n \n\t\t\t\t\t\t", "date": "2019.01.18", "title": "Броят на убитите при атентата в Богота достигна 21"}
{"url": "http://www.bnews.bg/article/255314-prints_filip_katastrofira", "text": "\n 97-годишният принц Филип, съпруг на кралица Елизабет Втора, остана невредим след автомобилна катастрофа в близост до двореца Сандрингам хаус в източната част на Великобритания, предаде Ройтерс. \r\n  \r\nПолицията съобщи, че двама души от автомобила, блъснал се в колата на принц Филип, който носи титлата херцог на Единбург, са били приети в болница с леки травми и вече са изписани. \r\n  \r\nИнцидентът се е случил в момент, когато принцът излизал от страничен път, за да се качи на главния, съобщава Би Би Си. Според очевидец принцът бил видимо шокиранот случилото се. \r\nКралската двойка прекарва по-голямата част от зимата в резиденцията в Норфолк, Югоизточна Англия. \r\n  \r\nФилип, известен със своето откровено държане и неприлични шеги, официално се оттегли от обществения живот през 2017 година. \r\nРоден като принц на Гърция и Дания, той се жени за принцеса Елизабет на 20 ноември 1947 г. в Уестминстърското абатство в Лондон. \r\n  \r\nНа златната годишнина от сватбата си през 1997 г., тя каза за него: „Той просто е бил моята сила и остана през всичките тези години“. \r\n \n\t\t\t\t\t\t", "date": "2019.01.18", "title": "Принц Филип катастрофира"}
{"url": "http://www.bnews.bg/article/255311-atanasovden_e_zimata_si_tragva", "text": "\n На 18 януари православната църква почита паметта на Атанасий Велики. Той е роден през 295 година след Христа в египетската столица Александрия. На 23 години участва във Вселенския събор в Никея, а по-късно става александрийски архиепископ. \r\nПрозвището “Велик” Атанасий получава заради борбата си срещу учението на свещеника Арий, отричащ същността на Бог Отец и Бог Син. Затова александрийският епископ е наречен “баща на православието”. \r\nВ народните представи Свети Атанасий господства над зимните студове, над снеговете и ледовете. \"Дойде ли Атанасовден, идва и пролетта\" - казват българите. Легендата разказва как Атанасий, облечен с копринена риза, отишъл в планината на бял кон и се провикнал: \"Иди си, зимо, идвай пролет\". \r\nСпоред българската народна традиция на Атанасовден се коли черна кокошка. Приготвя се с ориз и се раздава на роднини и съседи против лоши болести. Перата на птицата задължително се запазват, защото се вярва, че притежават лечебна сила. На някои места в България на този ден се палят огньове, които всички прескачат за здраве. \r\nНа Атанасовден жените не бива да шият и плетат, защото се смята, че ако се убодат, няма да зарасне лесно. Не се вари боб и леща, за да не се разболеят децата. \r\nСтопаните гадаели по времето на Атанасовден дали ще е плодородна годината. Ако има много сняг, голям берекет се очаква. \r\nИмето Атанас идва от гръцки език и означава „безсмъртен“. \r\nИмен ден празнуват: Атанас, Атанаскa, Tанас, Hасo, Hася \r\n \n\t\t\t\t\t\t", "date": "2019.01.18", "title": "Атанасовден е, зимата си тръгва "}
{"url": "http://www.bnews.bg/article/255312-tarsyat_se_bonovi_knizhki_zapochva_reforma_s_aktsiite_ot_masovata_privatizatsiya", "text": "\n Започва мащабна реформа с т.н. „бонови книжки“. Кабинетът призовава всеки, който има акции от масовата приватизация, да се поинтересува от тях. В противен случай те отново ще станат собственост на държавата, посочва NOVA. \r\n  \r\nАко сме заложили на силно дружество, книжката може да струва дори и няколко хиляди лева. \r\n  \r\nГоворим за масовата приватизация през 1996 година. Тогава всеки пълнолетен получи възможност да придобие акции или бонове. \r\n  \r\n23 години по-късно равносметката изглежда така: над 2 милиона българи имат „бонови книжки”. Общата им стойност е между 2 и 3 млрд. лева. \r\n  \r\nГоляма част от тях обаче са т.н. \"спящи акции\", т.е. никой не ги търси. \r\n  \r\nДържавата предлага реформа. През първата една година само ще се обяснява. След това хората трябва да решат какво да правят - да продават, да прехвърлят и т.н. \r\n \n\t\t\t\t\t\t", "date": "2019.01.18", "title": "Търсят се „бонови книжки“: Започва реформа с акциите от масовата приватизация"}
{"url": "http://www.bnews.bg/article/255305-diskusiite_mezhdu_britanskoto_pravitelstvo_i_opozitsiyata_v_zadanena_ulitsa_oshte_predi_starta", "text": "\n Дискусиите за Брекзита между британското правителство и опозицията стигнаха до задънена улица вчера, още преди да са започнали, предаде АФП. \r\nЛидерът на Лейбъристката партия Джереми Корбин поиска вчера от правителството да изключи възможността за напускане на ЕС без споразумение, преди да започнат преговори. \"Невъзможно\", отговори премиерът Тереза Мей в писмо, публикувано вчера. Тя подчерта, че това \"не е в пълномощията на правителството\". \r\nСпоред Мей съществуват само два начина за избягване на Брекзит без споразумение: британският парламент да приеме споразумение, или анулиране на резултатите от проведения през 2016 г. референдум за Брекзита. Вторият от тези варианти е несправедлив, така че само парламентът може да попречи на напускане на ЕС без споразумение, подчерта премиерът. \r\nМей добави, че остава готова за среща с Корбин без предварителни условия. \r\nОрганизирането на втори референдум за Брекзита би отнело повече от година, се казва в документ на британското правителство, разпространен сред британските депутати в рамките на междупартийния диалог за напускането на ЕС, предаде Т \r\n \n\t\t\t\t\t\t", "date": "2019.01.18", "title": "Дискусиите между британското правителство и опозицията - в задънена улица още преди старта"}
{"url": "http://www.bnews.bg/article/255303-izstrelyaha_satelit_za_izkustven_meteoriten_dazhd", "text": "\n Ракета изведе в орбита сателит с първия в света изкуствен метеоритен дъжд. Японска компания базирана в Токио е разработила микро-сателит, който ще създаде истинско небесно шоу над Хирошима като първи етап на услугата \"звезди при поискване\". \r\n  \r\nСателитът трябва да пусне малки топки, които светят ярко при навлизането си в атмосферата, като така симулират метеоритен дъжд. \r\n\r\n Ракетата беше изстреляна от космическия център Uchinoura от Японската агенция за космически проучвания . Тя носи седем свръхмалки сателита, които ще демонстрират различни \"иновативни\" технологии, заяви говорителят на Агенцията Нобуоши Фуджимото. \r\n  \r\nКомпанията, която стои зад изкуствения метеорен поток, ALE Co. Ltd, планира първото си метеоритно представление над Хирошима през пролетта на 2020 година. \r\n\r\n Сателитът носи 400 малки топки, чиято химична формула е строго пазена тайна. Те са достатъчни за 20-30 метеоритни дъждове, тъй като един звездопад ще включва до 20 метеорита, съобщи компанията. \r\n  \r\nКомпанията планира да изстреля втори сателит с частна ракета-носител в средата на 2019 г. Фирмата казва, че услугата й е насочена към \"целия свят\" и планира цяла флотилия от звезди, които могат да бъдат видими от всяка точка на планетата. \r\n\r\n Когато и двата сателита бъдат изведени в орбита, те могат да се използват поотделно или в тандем, и ще бъдат програмирани да изхвърлят топките със скорост и посока, така че да се виждат от точно определено място на Земята. \r\n\r\n Всяка звезда се очаква да свети няколко секунди, преди да изгори напълно. Това ще се случва доста преди да падне достатъчно ниско, за да създаде опасност за хората. Изкуствените звезди ще светят достатъчно ярко, за да бъдат забелязани дори в силно замърсени райони, обясняват от компанията. \r\n  \r\nДо момента фирмата не разкрива каква ще бъде цената за изкуствен метеоритен дъжд. \r\n  \r\n\r\n   \r\n \n\t\t\t\t\t\t", "date": "2019.01.18", "title": "Изстреляха сателит за изкуствен метеоритен дъжд"}
{"url": "http://www.bnews.bg/article/255302-mazh_otselyal_pri_atakite_na_11_septemvri_zaginal_pri_napadenieto_v_nayrobi", "text": "\n Американски бизнесмен, оцелял при атентатите срещу Световния търговски център в Ню Йорк на 11 септември 2001 г., е бил убит при терористичните нападениясрещу луксозен хотел в столицата на Кения преди два дни. Джейсън Спиндлър е една от 21 жертви на атакувания от терористи хотел, потвърдиха неговите роднини. \r\n\r\n На 11 септември 2001 г. 40-годишният бизнесмен от Хюстън, Тексас, закъснял за работа в Световния търговски център и точно излизал от метрото, когато видял първата кула да пада. Той помогнал да бъдат изведени пострадали от кулите-близнаци, а месеци след това се присъединил към Корпуса на мира. \r\n\r\n Два дни след атаката в неизвестност все още се водят 50 души. Повече от 700 гости на хотела са били евакуирани по време на 20-часовата обсада на района, приключила в сряда сутринта. \r\n\r\n Часове след като всички терористи са били елиминирани стана ясно, че дългогодишен служител на британските спецслужби е помогнал да бъдат обезвредени терористите в хотела. Повече подробности около участието му и дали е бил гост на атакувания хотел обаче не се съобщават. \r\n \n\t\t\t\t\t\t", "date": "2019.01.18", "title": "Мъж, оцелял при атаките на 11 септември, загинал при нападението в Найроби"}
{"url": "http://www.bnews.bg/article/255310-kakvo_se_sluchva_s_shofyori_upotrebili_amfetamini", "text": "\n Амфетамините ободряват и увеличават работоспособността, но карат шофьорите да губят чувство за критичност на пътя. Това заяви за Дарик доц. Маргарита Гешева - национален консултант по токсикология и началник на отделението по токсикология в „Пирогов“. По думите ѝ след употреба на амфетамини шофьорите са с притъпено чувство за риск и са склонни да взимат авантюристични решения. По нейни данни употребата им в последните години пък се увеличава непрекъснато. \r\n  \r\nПо данни на МВР през 2018 г. броят на заловените дрогирани шофьори се е увеличил десеторно в сравнение с три години по-рано. Само за миналата година катастрофите, предизвикани от водачи, употребили някакъв тип наркотик, са над 100. \r\nАмфетамините, например, имат възбуждащо действие, но могат да доведат шофьорите до пълна липса на критичност на пътя, заяви за Дарик доц. Маргарита Гешева: \r\n  \r\n„Амфетамините спадат към възбуждащата дрога, при което употребяващите ги сабодри, работоспособни, весели, разговорчиви, губят и критичност обаче и са доста смели и некритични на пътя. Склонни са към авантюристични решения. Една лека превъзбуда, в която човек говори повече и в която е остроумен и забавен, той може да стане абсолютно некритичен и психопатно възбуден. Просто те ободряват при прием на определено количество алкохол, което би следвало да въздейства на приемащия го човек, след прием на амфетамини изтрезнява, става свеж и отново започва отначало да пие, приема по-големи количества алкохол“, обясни доц. Гешева. \r\nПо думите ѝ въздействието на амфетамините е индивидуално при всеки човек и може да доведе до тежки състояния, включително амфетаминова психоза: \r\n  \r\n„Всичко е индивидуално, но има момент на изчерпване на тези всички тези възбуждащи хормони или ензими, които се отделят в мозъка, така че всяко нещо си има и край, но понякога, за да се поддържат дълго време работоспособни, включително, непрекъснато вземат. Но от друга страна, амфетамините са много опасни, защото могат при съответен терен на мозъка все пак да причинят и трайно психично заболяване. Има понятие амфетаминова психоза“, допълни специалистът. \r\n \n\t\t\t\t\t\t", "date": "2019.01.18", "title": "Какво се случва с шофьори, употребили амфетамини?"}
