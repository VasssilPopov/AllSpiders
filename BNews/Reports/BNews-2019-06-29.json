{"url": "http://www.bnews.bg/article/261888-tazhna_vest_pochina_parviya_demokratichno_izbran_kmet_na_gabrovo", "text": "\n След кратко боледуване на 27 юни почина Иван Ненов – първият демократично избран кмет на Габрово. \r\n\r\n Той милееше за града, участваше активно в живота на града и общността, винаги имаше ясна позиция, вълнуваше се от случващото се в Габрово и работеше за това той да бъде още по-добро място за живеене, пише gabrovonews.bg. \r\n\r\n Преди да си отиде на 81 години Иван Ненов ни остави част от мъдростта си, записана в книга, точно както ще остави незаличима следа в историята на своя град. \r\n\r\n Иван Ненов бе кмет на Габрово от октомври 1991 г. до ноември 1995 г., а по-късно, от 1995 г. до 1999 г., и председател на Общински съвет – Габрово. В неговия мандат е създадено и осветено знамето на града, поставен е географският център на България в местността Узана, завършени са Спортна зала „Орловец“ и блок „Дунав“. По времето на Иван Ненов Габрово става демонстративна зона за енергийна ефективност. Той създава клуб „Приятели на Белгия“ и е в основата на изградените партньорства на Габрово с белгийския град Аалст и швейцарския град Тун. \r\n\r\n Избран е за кмет след изборите, проведени на 13 октомври 1991 г. до 12.11.1995 г. \r\n\r\n Роден на 29.04. 1938 г. в Габрово. Един от наследниците на трикотажна фабрика „Бр. Иванови“ ООД, национализирана през 1947 г. Дипломиран физик.  Работи в продължение на 29 години в завод „Промишлена електроника“. \r\n\r\n Директор на „Мехатроника“ ООД от 1989 г. до 1991 г. Кмет на Габрово от 1991 г. до 1995 г. Бил е Председател на Общински съвет – Габрово от 1995 г. до 1999 г. Той е и един от основателите на партия „Всичко за Габрово“, от чиято листа е избран за общински съветник за периода 1999 г. – 2003 г. \r\n\r\n Община Габрово споделя дълбоката скръб и непрежалимата загуба на неговото семейство. Отиде си един изключителен човек! Дълбок поклон пред светлата му памет! \r\n \n\t\t\t\t\t\t", "date": "2019.06.29", "title": "ТЪЖНА ВЕСТ! Почина първия демократично избран кмет на Габрово"}
{"url": "http://www.bnews.bg/article/261887-keyti_peri_i_orlando_blum_vdigat_svatba", "text": "\n Попзвездата Кейти Пери и британският актьор Орландо Блум планират да се оженят през есента, съобщи Контактмюзик. \r\n\r\n Тридесет и четири годишната Пери и 42-годишният Блум оповестиха годежа си през февруари след продължила три години връзка, припомня изданието. \r\n\r\n Сега певицата и актьорът са намерили пролука в натоварените си графици и са се отдали на приготовления за \"модерна и вълнуваща\" сватба през есента. \r\n\r\n \"Кейти и Орландо започнаха да планират събитието и много се забавляват с детайлите. Двамата са на една и съща вълна в желанието си за една по-различна, съвременна и вълнуваща сватба, отразяваща стила им. Макар да пазят подробностите в тайна, планът им е на събитието да присъстват най-близките им хора - приятели и членове на семействата\", казва неназован източник от обкръжението на двойката, цитиран от \"Ентъртейнмънт тунайт\". \r\n\r\n Бракът ще е втори и за Кейти Пери, и за Орландо Блум. Певицата беше омъжена за британския комик Ръсел Бранд. Блум има 8-годишен син, Флин, от бившата си съпруга Миранда Кер. \r\n \n\t\t\t\t\t\t", "date": "2019.06.29", "title": "Кейти Пери и Орландо Блум вдигат сватба"}
{"url": "http://www.bnews.bg/article/261892-hotel_na_vetko_v_nesebar_tane_v_mizeriya", "text": "\n Сигнали за мизерни условия в затворен комплекс, собственост на Ветко и Маринела Арабаджиеви, са причината за обща проверка на няколко институции, сред които Министерството на туризма и Агенцията по храните. \r\n\r\n В затворения комплекс „Елените” край Несебър се предлага „ол инклузив\" почивка на туристите. С тази услуга са свързани и част от оплакванията на почиващите. Други сигнали са свързани с липсата на места за инвалиди и чистотата на хотелите. \r\n\r\n За всяко установено нарушение може да бъде наложена глоба от 1000 до 3000 лева. \r\n\r\n „Най-фрапиращото нарушение са обекти, извършващи туристическа дейност без категоризация”, разкри мнинистър Ангелкова, която също участва в проверката. \r\n\r\n „Сигналите, които сме получили към момента, са свързани с оплакване от ол инклузива. Затова, че не отговаря на критериите и очакванията на туристите. Освен това имаме много сигнали, че няма места, обособени за инвалиди, каквито са нашите категорични изисквания\", каза министърът на туризма Николина Ангелкова. \r\n\r\n Бяха проверени качеството на алкохола на бара и храната в ресторанта, както и водата в басейна. „Имаше плочки изпочупени, мухъл, също така има и много инсекти, мухи, въпреки че всички прозорци са замрежени.\", казва д-р Георги Митев, директор на БАБХ Бургас. \r\n\r\n „Към мене оплакване не е имало в този ресторант”, отговаря мениджърът на ресторанта Методи Тренчев. „Ще бъде съставен акт за административно нарушение, глоба в размер от 1000 до 3000 лева.\", заключи министър Ангелкова. \r\n \n\t\t\t\t\t\t", "date": "2019.06.29", "title": "Хотел на Ветко в Несебър тъне в мизерия"}
{"url": "http://www.bnews.bg/article/261884-vnimavayte_goreshtata_valna_v_nachaloto_na_sezona_e_opasna", "text": "\n Тази гореща вълна е опасна, защото още не сме адаптирани към такава горещина. Това каза климатоложката Зорница Спасова пред bTV. \r\n\r\n Тя определи като по-смъртоносна горещата вълна в началото на сезона заради неподготвеността на организма и на гардероба ни. Следващата седмица се очаква първата гореща вълна у нас, това значи, че 3 или повече последователни дни температурите ще са 30 и повече градуса \r\n\r\n Максималните температури ще бъдат между 25 и 30 градуса \r\n\r\n Вчера са измерени 45,9 градуса на сянка във Франция, което е абсолютен рекорд. Почти 550 пожарникари са помагали на хората заради активирали се пожари там. Има изпепелени къщи.  \r\n\r\n За България е характерен майско-юнския максимум на валежите. Очаква се юли месец да стане по-горещо, но бурите ще са по-рядко. От началото на другата седмица ще очакват температури над 30 градуса в цялата страна, каза Спасова. \r\n\r\n В големите градове е характерно явлението \"'топъл остров\" и в централните части на градовете е още по-горещо, допълни Спасова. \r\n \n\t\t\t\t\t\t", "date": "2019.06.29", "title": "ВНИМАВАЙТЕ! Горещата вълна в началото на сезона е опасна!"}
{"url": "http://www.bnews.bg/article/261890-uvolniha_shefa_na_6_to_rpu_v_sofiya", "text": "\n Отстраниха от длъжност началника на 6-о Районно управление в София Петър Василев. Той е буйствал в петък вечерта в столично заведение. След подаден сигнал за поведението в кв. \"Лозенец\", той потеглил с автомобила си и отказал алкохолна проба. По-късно е спрян от полицаи. \r\n\r\n Това съобщи на извънреден брифинг началникът на СДВР Георги Хаджиев. \r\n\r\n Сигналът за буйство на клиенти и блъскане на маси в заведението е получен около 3:30 през нощта. Замесеният в екшъна - шефът на 6-то районно Петър Василев бил в заведението със свой приятел. \r\n\r\n След проявите в питейното заведение, полицейският шеф се качил и потеглил с колата си. Той е спрян от полицаи от 4-то районно, но отказал проба с дрегер. Издадена му е бележка за медицинско изследване, но шефът на 6-о РУ не се явил на него. \r\n\r\n Според него проблемът е, че в МВР влизат младежи без навици и дисциплина  \r\n\r\n По информация на СДВР за 2 години е отнета книжката на Петър Василев. Шофираният от него автомобил е служебно дерегистриран за 1 година. \r\n\r\n По време на разговорите с Василев, след като бил спрян, станало дума, че е началник на Районно управление, но полицаят не е парадирал с това, обясни Георги Хаджиев. \r\n\r\n Василев е отстранен от длъжност. Случаят се проверява, след което ще бъде докладван в прокуратурата, която да прецени дали има данни за хулиганство.  \r\n\r\n Те са от столичното 4-то районно управление \r\n\r\n Припомняме, преди два дни бе арестуван полицай от 4-то РПУ по време на наркосделка.  \r\n\r\n   \r\n \n\t\t\t\t\t\t", "date": "2019.06.29", "title": "Уволниха шефа на 6-то РПУ в София"}
{"url": "http://www.bnews.bg/article/261889-vnimanie_gartsiya_dere_kozhata_na_dzhigitite", "text": "\n Гърция е от страните в ЕС с най-строги закони за движение по пътищата и буквално дере кожата на джигитите, макар че досега много от по-суровите наказания рядко се прилагаха в практиката. \r\n\r\n Нещата обаче се променят след приемането на нов Наказателен кодекс, в сила от 1 юли 2019. Той предвижда лишаване от свобода до 3 години дори за „леките“ нарушения, и вероятно ще доведе и до промяна в глобите, заложени в закона за движение по пътищата, напомни avtomoto.bg. Затова, предвид отпускарския сезон, помнете, че в Гърция трябва да се шофиа изключително внимателно. \r\n\r\n Ето какви са наказанията в действащия закон на южната ни съседка: \r\n\r\n ПРЕВИШЕНА СКОРОСТ \r\n\r\n – превишаване на скоростта с до 20 км/ч – 40 евро \r\n\r\n – превишаване с до 30 км/ч – 100 евро \r\n\r\n – Превишаване над 30 км/ч – 350 евро и отнемане на свидетелството за 60 дни \r\n\r\n АЛКОХОЛ \r\n\r\n – шофиране под влияние на алкохол (между 0.5 и 0.8 промила при кръвен тест) – 200 евро \r\n\r\n – шофиране под влияние на алкохол (0.8 – 1.1 промила при кръвен тест) – 700 евро и отнемане на книжката за 90 дни \r\n\r\n – шофиране под влияние на алкохол над 1.1 промила – 1200 евро глоба, отнемане на книжката за 180 дни и затвор до 3 години (вече според новия НК) \r\n\r\n – шофиране под влияние на наркотици или упойващи вещества – минимум 200 евро глоба, отнемане на книжката между 90 и 180 дни, и лишаване от свобода до 3 години \r\n\r\n КОЛАНИ И КАСКИ \r\n\r\n – шофиране без предпазен колан – 350 евро, отнемане на книжката за 10 дни \r\n\r\n – пътник без колан – 350 евро \r\n\r\n – мотоциклетист без предпазна каска – 350 евро и отнемане на книжката за 10 дни \r\n\r\n ИЗПРЕВАРВАНЕ, ПРЕСИЧАНЕ \r\n\r\n – непозволено изпреварване – 700 евро, отнемане на книжката и конфискуване на регистрационните номера за 20 дни \r\n\r\n – минаване на червен светофар – 700 евро, отнемане на книжката и номерата за 20 дни \r\n\r\n – неспиране на знак Стоп – 700 евро, отнемане на книжката и номерата за 20 дни \r\n\r\n – неправилно пресичане на жп прелез – 700 евро, отнемане на книжката за 60 дни и на номерата за 20 дни \r\n\r\n ПАРКИРАНЕ \r\n\r\n – паркиране на инвалидно място – 150 евро и отнемане на книжката и номерата за 10 дни \r\n\r\n – неправилно паркиране – 80 евро, отнемане на книжката за 10 дни, отнемане на номерата за 20 дни \r\n\r\n ТЕЛЕФОНИ И АНТИРАДАРИ \r\n\r\n – мотоциклетист, говорещ по телефона – 150 евро и отнемане на книжката за 30 дни \r\n\r\n – шофьор, говорещ по телефона без hands-free – 100 евро, отнемане на книжката за 30 дни \r\n\r\n – ползване на антирадар или детектор за радари – 2000 евро, отнемане на свидетелството за 30 дни и конфискуване на номерата за 60 дни \r\n\r\n ДОПУСТИМА КОНЦЕНТРАЦИЯ НА АЛКОХОЛ \r\n\r\n Пътуващите в Гърция е добре да знаят, че допустимата концентрация на алкохол е 0.5 промила (обикновено – след около чаша вино или една бира), но това важи за кръвния тест, докато при проверка с дрегер граничните стойности са по-ниски. \r\n\r\n За млади шофьори с под две години стаж, професионалните шофьори и мотоциклетистите лимитът е 0.2 промила. Шофиране при над 1.1 промила алкохол в кръвта се смята за тежко нарушение и се наказва със затвор. \r\n \n\t\t\t\t\t\t", "date": "2019.06.29", "title": "Внимание! Гърция дере кожата на джигитите"}
{"url": "http://www.bnews.bg/article/261886-radev_nanese_tezhak_udar_po_karakachanov_nyama_pregovori_za_po_evtini_f_16", "text": "\n Президентът Румен Радев разкритикува сделката със САЩ за закупуването на самолети F-16, като даде подробности, които не бяха ясни до момента.  \r\n\r\n Държавният глава коментира ситуацията пред Бойко Василев в „Панорама”. Ето основната час т от интервюто, качено на сайта на БНТ. \r\n\r\n БНТ: Г-н Президент, приемате ли покупката на F-16? \r\n\r\n Румен Радев: Първо, за съжаление дебатът за този самолет отдава се изроди и излезе извън обхвата на обективните критерии. След опорочената процедура за избор с мотив малко на брой, скъпи, но с големи възможности самолети, сега се движим към малко на брой все още скъпи, но с жестоко орязани възможности самолети. Искам да направя едно много важно уточнение - F-16 е самолет с високи съвременни способности. \r\n\r\n С такива са също и Еврофайтър, и Грипен, но въпросът тук съвсем не е само в самолета, който ни се представи като единствения залог в тази сделка. Самолетът е само на върха на една огромна пирамида, на един сложен пакет, който включва и самолетите, и въоръжението, и спомагателното оборудване на земното оборудване за поддръжка и логистика, оборудване за анализ и подготовка на мисиите, обучението на летците и техниците. Ако един от тези компоненти не е пълноценен, бойните възможности драстично се свиват. \r\n\r\n БНТ: А не е ли? \r\n\r\n Румен Радев: Ще стигнем и до там. Нека да припомня обаче какви бяха обещанията - че ще достигнем приемлива цена, близка до първоначалната финансова рамка, че ще има разсрочено плащане, силен обсег индустриално сътрудничество, \r\n\r\n че ще вземем самолет с големи, съвременни бойни способности, а не някаква играчка, спомняте си, самолет, с който ще можем да водим война и да можем да нанасяме високоточни удари по земни цели и че единствено при F-16 ще имаме пълен пакет въоръжение \r\n\r\n - от-до, пълен боекомплект и че единствено при F-16 няма да има никакви скрити разходи, но реалностите разкриват непрекъснато, бих казал, наивността и неподготвеността на българското правителство по отношение на американското законодателство и програмата FMS (Foreign Military Sales). \r\n\r\n Мога да кажа, че тази програма е ясна, прозрачна, с много установени и точни процедури и с нея се работи така - ако ти искаш 8 самолета с точно такива способности да летят по толкова часа на година, задължително трябва да придобиеш този пакет от оборудване, обучение и услуги, и той струва точно толкова. И в началото на юни американското правителство отправи своята публична оферта към България на стойност за нашите минимални задължителни изисквания 3,45 млрд. с ДДС и то при 100-процентово авансово плащане. \r\n\r\n И тук започна най-лошото. Искам да кажа нещо много важно, по тази програма FMS преговори за сваляне на цената няма, въпреки че се представиха някакви такива пози, че, видите ли, водим някакви пазарлъци, преговори. \r\n\r\n Единственият начин за сваляне от този ясен ценоразпис е да се откажеш от нещо и най-лошото е, че за да влезем в някаква приемлива цена, правителството предприе ход за сваляне на цената чрез единствения възможен начин – орязване, и то жестоко, на пакета. Миналата седмица ние получихме вече предложение за проекто-договор. \r\n\r\n Цената вече я обяви дори и премиерът, но този пакет е значително орязан, като започнем от бройка двигатели, брой на летци и техници за подготовка, интегрираната логистична поддръжка, запасните части, всичко това е орязано, тренажорният комплекс също е с намалени параметри, да не говорим, че оборудването за оперативно летище го няма. \r\n\r\n Изграждането инфраструктурата многомилионна в авиобаза \"Граф Игнатиево\" е изцяло за наша сметка, така е и за транспорта и още нещо - ракетите въздух-въздух са сведени до символична бройка, \r\n\r\n а високоточните оръжия за действие върху земна цел, т.е., основният мотив многоцелеви способности, се е изпарил. \r\n\r\n Няма нито един високоточен боеприпас, само няколко и то символично на брой свободно падащи бомби, които се хвърляха през Втората световна война. \r\n \n\t\t\t\t\t\t", "date": "2019.06.29", "title": "РАДЕВ НАНЕСЕ ТЕЖЪК УДАР ПО КАРАКАЧАНОВ: Няма преговори за по-евтини F-16"}
{"url": "http://www.bnews.bg/article/261891-skandalno_trima_lekari_i_posrednik_izdavali_falshivi_resheniya_na_telk_za_3_000_lv", "text": "\n Трима лекари, заедно с посредник са издавали ТЕЛК-решения на здрави хора в София. Цената на тази престъпна \"услуга\" е била между 1 000 до 3 000 лв. Това стана ясно на брифинг на заместник-главния прокурор Иван Гешев по повод вчерашната акция срещу ТЕЛК измамите в столицата. \r\n\r\n Поставеното лице, с което се е разбила групата, е служител на МВР, който е получил над 50% нетрудоспособност. Той е преминал цялата верига на престъпната услуга. С пари, осигурени от МВР са платени сумите. Предоставено е капаро от 400 евро и още 1 200 лв.  \r\n\r\n Това е поредната подобна акция от началото на годината \r\n\r\n Освен това ГДБОП са установили над 100 такива случая от организирана престъпна група. Реално колко са извършили такива престъпления никой не може да каже, заяви Гешев. \r\n\r\n Образуваното досъдебно производство е от 28 юни, а самата престъпна група действала от началото на 2019 г. в София. При разследването са задържани четирима души. Трима от членовете на групата са лекари, а двама от тях председатели на две ТЕЛК комисии в 28 ДКЦ и Втора многопрофилна болница. Третият участник е психиатър, управител на медицински център. Лидерът и четвърти участник на престъпната група, е посредник между лекарите и лицата, които желаят да се сдобият с такива решения. \r\n\r\n И четиримата са задържани за 72 часа и утре ще бъде внесено искане за вземане на постоянна мярка за неотклонение \"Задържане под стража\". \r\n\r\n Шефът на престъпната група е осъждан и криминално проявен. Той се занимава с търговия за магазин за дрехи на територията на Женския пазар. Посредникът, участник в групата, също е с подобно ТЕЛК решение. Неговата съпруга и други техни близки също са се възползвали от престъпната схема.  \r\n\r\n Лидерът на групата осигурил връзки с лекарите на територията на София и се обаждал на личните лекари. Срещу заплащане издавал етапни епикризи, с които хората не са били преглеждани, а се удостоверявали ескпертни диагнози, от които те не страдат. \r\n\r\n Услугата струвала между 1000 и 3000 лева. Плащането е ставало поетапно. Установени са случаи, в които пациентите фиктивно са били настанявани в психиатрични и други отделения с цел да получат медицински документи, за да се вдигне процентът им на инвалидност. \r\n\r\n Възползвалите се от схемата лично ходели да подават документи и след като ги представяли, получавали подготвените ТЕЛК решения. Процедурата за това била около 3 и 5 месеца и услугата за предоставяне на ТЕЛК-овете се разпространявали от уста на уста, чрез препоръки. \r\n\r\n Вчера е имало обиски на 12 адреса. Иззети са били множество медицински документи, празни бланки, копия на лични карти, парични средства, както и бележки, на които са записани лични данни на хора. \r\n\r\n По думите на Гешев този тип проблеми не могат да бъдат решени с наказателна репресия и органите на съдебната власт. Те се намесват, когато проблемите са възникнали и няма как да се обхванат всички такива случаи. \r\n\r\n Дейността на прокуратурата няма да бъде кампанийна, увери Гешев по повод работата на държавното обвинение срещу организирана престъпна група, осигурявала ТЕЛК-решения на здрави лица срещу подкупи. \r\n\r\n По думите му от държавния и общинския бюджет изтичат милиони левове, които отиват към хора, които нямат право да използват този ресурс - мними инвалиди. Освен парите получават десетки и стотици социални услуги, които натоварват държавните и общинските бюджети. \r\n\r\n Според Гешев страничен резултат от престъпната дейност е, че на гърба на държавата живеят цели семейства и общности, които получават незаслужили пари и социални услуги, с които по никакъв начин не ги мотивират да полагат какъвто и да било труд. \r\n\r\n Припомняме, това не е първият случай на разбита група, предоставяла, по мнението на спецпрокуратурата, фалшиви ТЕЛК решения. \r\n\r\n На 20 февруари 2019 г. спецпрокуратурата поиска постоятенен арест за шестимата обвинени в издаването на фалшиви ТЕЛК-ове.  \r\n\r\n На 18 февруари повече от 10 лекари бяха арестувани при при операция на ГДБОП във Варна. \r\n\r\n Според обвинението, медиците са участвали в схеми за издаване на фалшиви решения на ТЕЛК. \r\n\r\n Седмица по-късно, на 28 феврвуари, Апелативният специализиран съд освободи окончателно без мерки за неотклонение четиримата варненски лекари, обвинени за издаване на фалшиви ТЕЛК решения, информира bTV. \r\n\r\n Двамата сирийци, задържани за участие в престъпната група, оставанаха под домашен арест. \r\n \n\t\t\t\t\t\t", "date": "2019.06.29", "title": "СКАНДАЛНО! Трима лекари и посредник издавали фалшиви решения на ТЕЛК за 3 000 лв."}
{"url": "http://www.bnews.bg/article/261885-petrovden_e_imen_den_dnes_imat", "text": "\n Днес (29 юни) Българската православна църква почита паметта на двама от учениците на Христос - светите апостоли Петър и Павел. \r\n\r\n Имен ден днес имат Петър, Павел, Петрана, Полина, Павлина, Петя и Камен. \r\n\r\n Според Новия завет Петър се казвал отначало Симон и бил син на рибар от Витсаида Галилейска. Брат му Андрей пръв станал ученик на Христос и довел Симон при Исус. \r\n\r\n Спасителят го нарекъл Петър, което значи \"камък\". Името на апостол Петър се споменава постоянно в Евангелието. Той бил един от любимите ученици на Христос. \r\n\r\n Когато повели Исус на съд, само Петър и един от учениците вървели след него. В двора на първосвещеника обаче, обхванат от малодушие, той три пъти се отрекъл от Христа. Когато пропял петелът, той си спомнил предсказанието на Спасителя: \"Казвам ти, Петре, не ще пропее днес петел, преди ти три пъти да се отречеш, че Ме познаваш\" (Лука 22:31-34), и горко се разкаял. \r\n\r\n След Възкресението Христос се явил най-напред пред Петър, за да възстанови неговото апостолство. Традиционно се смята, че Петър е учител на юдеите, а Павел - на езичниците. \r\n\r\n Петър проповядвал в Юдея, Галилея, Самария, Кесария, Йерусалим, Сирия, Антиохия. Стигнал и до Египет. Пътувал до Британия, Гърция, бил в Коринт. \r\n\r\n Около 67 г. пристигнал в Рим. Там император Нерон предприел гонения срещу християните. Петър бил затворен в тъмница и на 29 юни осъден на кръстна смърт. Петър обаче помолил да го разпънат с главата надолу, като не считал себе си достоен за еднаква смърт със Спасителя. \r\n\r\n В традиционния български бит Петровден е един от най-почитаните празници през летния период. Според поверието празненствата днес са за предпазване от пожари, гръмотевици и градушки. \r\n \n\t\t\t\t\t\t", "date": "2019.06.29", "title": "Петровден е! Имен ден днес имат...."}
