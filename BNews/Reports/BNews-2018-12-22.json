{"url": "http://www.bnews.bg/article/254053-makoli_kalkin_pak_snima_stseni_ot_sam_vkashti", "text": "\n Звездата в култовия филм „Сам вкъщи“ е на снимачната площадка на коледната класика за заснемането на реклама на Google Assistant, която се появи в сряда и показва някои от най-запомнящите се сцени от лентата, съобщава \"Холивуд рипортър\". \r\n  \r\nОсновата е, че вече на Кевин (главният герой от „Сам вкъщи“, представен от Маколи Кълкин) му е много по-лесно да организира времето си и благодари на устройството за това, че му помага по време на едноминутната реклама. Сцените са препратки към вечерята, която си прави, „Операция Кевин“ както и известната сцена с автършейф. \r\n„Беше интересно да се върна и да правя отново същите неща“, заяви Маколи Кълкин в отделно видео, което показва как е заснета рекламата. \r\n„Справиха се много добре със снимачната площадка. Кадрите са много точни“, каза още той. \r\n  \r\n \n\t\t\t\t\t\t", "date": "2018.12.22", "title": "Маколи Кълкин пак снима сцени от „Сам вкъщи“"}
{"url": "http://www.bnews.bg/article/254079-15_zaginali_pri_dvoen_bomben_atentat_v_mogadishu", "text": "\n Най-малко 15 души са загинали в сомалийската столица Могадишу, където проехтяха два взрива, съобщи агенция ДПА, цитирайки полицията. Според други източници, също полицейски, жертвите са по-малко - седем души. \r\nОтговорност за нападенията пое ислямистката терористична организация \"Аш Шабаб\", която заяви по своето радио, че е атакувала контролни пунктове близо до строго охранявания президентски дворец. \r\nСъобщава се за две взривени коли бомби. Първата избухнала край Националния театър, който е близо до двореца. Втората проехтяла недалеч от мястото на първата няколко минути по-късно и била по-силна. \r\nСпоред полицейски източник, цитиран от Франс прес, при двата атентата са загинали 7 души, а около десет са ранени. \r\n \n\t\t\t\t\t\t", "date": "2018.12.22", "title": "15 загинали при двоен бомбен атентат в Могадишу"}
{"url": "http://www.bnews.bg/article/254083-parvo_v_bnews_ksz_s_ofitsialna_molba_kam_karayancheva_iskat_zakrivane_otkazvat_imenata_na_chlenovete_im_da_badat_svarzvani_sas_samnitelni_normativni_aktove_dokument", "text": "\n БиНюз разполага с оригиналната молба на \"Консултативният съвет по законодателство\", отправена към председателя на НС, Цвета Караянчева, в която членовете на КСЗ ясно се разграничават от някои наложени нормативни актове и отказват името им да бъде свързвано с тях. \r\n\r\n Авторът на молбата Огнян Стефанов Герджиков (б.р. председател на КСЗ, юрист, бивш председател на НС и служебен премиер) е категоричен, че Съветът е ненужен, тъй като не му е била възложена никаква задача през изтичащата 2018 година. \r\n\r\n От създаването на консултативния орган през октомври 2017 година депутатите са поискали от него позиция по точно два законопроекта – промените в Кодекса на труда и проекта за Административнопроцесуален кодекс (АПК). \r\n\r\n \r\n\r\n \r\n\r\n \r\n\r\n   \r\n\r\n   \r\n\r\n   \r\n \n\t\t\t\t\t\t", "date": "2018.12.22", "title": "ПЪРВО В BNEWS! КСЗ с официална молба към Караянчева! Искат закриване! Отказват имената на членовете им да бъдат свързвани със съмнителни нормативни актове! (ДОКУМЕНТ)"}
{"url": "http://www.bnews.bg/article/254082-osse_potvardi_masovi_narusheniya_na_choveshki_prava_v_checheniya", "text": "\n Организацията за сигурност и сътрудничество в Европа заяви (ОССЕ), че е потвърдила сериозни нарушения на човешките права в южната руска република Чечения, предаде Асошиейтед прес, цитирана от БТА. \r\n\r\n В доклад на организацията се твърди, че в Чечения са допускани тормоз, преследвания, произволни арести, изтезания и дори убийства без съдебно решение на тийнейджъри, ЛГБТИ (лесбийки, гейове, бисексуални, транссексуални и интерсексуални), както и на лица, за които се е предполагало, че употребяват наркотици. ОССЕ заявява, че сплашването е толкова силно, че едва ли някой в Чечения вече се чувства свободен да говори за проблема с човешките права. В доклада се допълва, че \"се толерира специален режим на безнаказаност в името на стабилността\". \r\n\r\n Русия отказа да допусне в Чечения мисия на ОССЕ за установяване на фактите. Заключенията на организацията се основават на сведения от източници извън Русия и на разговори с жертви, отбелязва Асошиейтед прес. \r\n \n\t\t\t\t\t\t", "date": "2018.12.22", "title": "ОССЕ потвърди масови нарушения на човешки права в Чечения"}
{"url": "http://www.bnews.bg/article/254080-chlen_na_mafiotski_klan_ot_cherna_gora_e_zaginal_pri_strelbata_vav_viena", "text": "\n Член на мафиотски клан от Черна гора е загинал при вчерашната стрелба във Виена, съобщава австрийският вестник \"Курир. \r\n\r\n При стрелбата вчера по обяд край ресторант \"Фигълмюлер\" бяха ранени двама души, единият от които - мафиотът Владимир Роганович, почина по-късно от раните си, посочва изданието. \r\n\r\n При разследването на инцидента е станало ясно, че в стрелбата са замесени двата най-големи мафиотски клана от черногорския град Котор, пише \"Курир\". \r\n\r\n По данни на изданието през 2009 г. Роганович, който е член на клана Ковачиан, е бил осъден за убийството на лидера на другия клан. \r\n\r\n При стрелбата вчера бе ранен 22-годишният Стефан В. от черногорския град Никшич. \r\n\r\n Засега не е ясен мотивът за нападението. Предполага се, че става въпрос за разчистване на сметки между двата клана. \r\n\r\n Кланът Ковачиан се бори срещу другия клан през последните години. През 2016 г. при тази война бяха ликвидирани осем души и четирима бяха тежко ранени, пише \"Курир\". \r\n \n\t\t\t\t\t\t", "date": "2018.12.22", "title": "Член на мафиотски клан от Черна гора е загинал при стрелбата във Виена"}
{"url": "http://www.bnews.bg/article/254075-borisov_ako_neshto_mozhe_da_potopi_balkanite_to_tova_e_migratsiyata", "text": "\n Премиерът на България Бойко Борисов посочи на пресконференцията след края на четиристранната среща между Сърбия, Румъния, Гърция и България в Белград, че ако нещо може да потопи Балканите, то това е миграцията. \r\n\r\n „Ако нещо може да потопи Балканите, то това е този въпрос. България се справя прекрасно. Трябва да се помага на Гърция. Трябва да се държим единни и заедно. Надявам се през следващите 6 месеца Румъния да държи тази тема и да я приключи“, заяви министър-председателят. Той очерта огромния потенциал, който притежават четирите държави, а те - биха приели всеки, работещ за по-добро европейско бъдеще. \r\n\r\n „Европа и светът имат нужда от положителни примери за мир и разбирателство, а с дипломация и с толерантен тон да се решават проблемите, защото потенциалът и развитието ни са големи“, заяви премиерът Борисов. Той подчерта още, че по отношение на енергийните проекти продължаваме да работим активно и също трябва да бъдем един отбор. \r\n\r\n „Няма по-добро място от Европейския съюз и нашите срещи винаги са в унисон с основната европейска политика за присъединяване, развитие, просперитет, увеличаване на БВП и на доходите на населението“. Това заяви министър-председателят Бойко Борисов на брифинг в Белград след края на Четиристранната среща на високо равнище между България, Гърция, Румъния и Сърбия. Бойко Борисов подчерта, че четирите държави имат огромен потенциал за развитие - и като население, и като БВП, затова не трябва да бъдат подценявани. \r\n  \r\nПред журналистите премиерът Борисов посочи всички инфраструктурни проекти, по които се работи активно в региона. „Магистралата София-Солун върви активно, до година и половина ще бъде готова и последната ни отсечка до сръбската граница, жп линиите са 10 пъти по-бързи и електрифицирани“, заяви българският министър-председател. Той добави, че тунелът на Шипка ще бъде готов до август и изрази надежда да бъдат изградени още два-три моста над Дунав с Румъния. \r\n\r\n Сръбският президент Александър Вучич благодари на премиера Бойко Борисов и неговия екип за това, че инвестираха изключително много усилия за европейската перспектива и свързаност на Западните Балкани. Вучич подчерта, че ЕС трябва да продължи интегрирането на Сърбия и държавите от Западните Балкани. Той подробно се спря върху инфраструктурните и енергийните проекти, които са изключително важни за целия регион и Европа. \r\n  \r\n“Бихме желали да имаме по-добра свързаност между нашите държави и да имаме много повече контакти с приятелските ни страни“, заяви премиерът на Румъния Виорика Дънчила. Тя посочи, че с премиера Бойко Борисов са определили среща между двете правителства. На нея ще се обсъди реализирането на многото проектите, по които се работи като мостове над Дунав, навигацията и приемането на всички необходими мерки по изпълнението им. \r\n  \r\n„Нашият формат показва, че Балканите са място, което може да допринася за европейския дневен ред, а не са второкласен регион“, заяви премиерът на Гърция Алексис Ципрас. Той подчерта, че се съсредоточаваме върху икономическия ни просперитет, който минава през разширяването на европейския проект. „Българското председателство даде възможност отново да бъде поета темата от дневния ред на Солун, която бе зададена през 2003 г.“, завърши Ципрас. \r\n \n\t\t\t\t\t\t", "date": "2018.12.22", "title": "Борисов: Ако нещо може да потопи Балканите, то това е миграцията"}
{"url": "http://www.bnews.bg/article/254078-maya_manolova_gordeya_se_s_protestirashtite_mayki", "text": "\n Думата за 2018 г. е пробуждане. Това каза омбудсманът Мая Манолова в интервю за предаването „Годината“ по Дарик радио. Така тя определи и протеста на българските майки на деца с увреждания, които след дълга борба успяха да принудят властта да направи сериозни законодателни промени в подкрепа на тази социална група. \r\n\r\n Междувременно Дарик избра за политик на 2018 г. Протестиращите майки заради извоюваната от тях промяна в политиката на държавата спрямо хората с увреждания и конкретно на децата с увреждания. Омбудсманът заяви, че се гордее много с тях. \r\n  \r\n„Аз стоях зад този протест от първия момент от 1 юни, заедно написахме закона за личната помощ. Един закон, който беше остро и размазващо критикуван от всички синдикати, работодатели, национално представителни организации на хората с увреждания, от всички партии, депутати, от всички институции и накрая приет единодушно с ръкопляскания. Това е огромна победа за протестиращите майки! Гордея се с тях и смелостта им. Те показаха на обществото как трябва да се воюва за кауза“, посочи омбудсманът. \r\n\r\n По думите ѝ протестът на майките е доказал, че институциите вършат работа само под натиск. \r\n\r\n „Хората са прави в своето недоверие, че ако не излязат на улицата, работа няма да се свърши. Това обаче е и опасно, защото липсата на доверие, пропастта между гражданите, политиците и институциите наистина е огромна и това разбиране, че те могат да свършат работа само под натиск не е добре за демокрацията. Това е голям урок от 2018 г. за властимащите и за институциите. Трябва да чуват гласа на хората и да се опитват да вникват и разбират техните искания“, каза Манолова. \r\nТя заяви още, че 2018 година е и на насилието над жени. Над 20 жени загубиха живота си от домашното насилие. Мая Манолова попита, кога властите ще приемат адекватно законодателство, което да наказва насилниците над жени. \r\n  \r\nЩо се отнася до Истанбулската конвенция тя подчерта, че има решение на Конституционния съд по въпроса. \r\n  \r\n„Условията в две трети от арестите в страната са далеч от изискванията на минималните правозащитни стандарти“, каза Манолова, коментирайки условията при която е държана Иванчев. \r\n \n\t\t\t\t\t\t", "date": "2018.12.22", "title": "Мая Манолова: Гордея се с протестиращите майки"}
{"url": "http://www.bnews.bg/article/254072-tramp_obmislya_da_uvolneni_predsedatelya_na_federalniya_rezerv_paual", "text": "\n\r\nТръмп обмисля да уволнени председателя на Федералния резерв Пауъл\r\nИзточник: EPA/БГНЕС\r\n\r\nАрхив\r\n\r\n 3  0\r\nДоналд Тръмп обмисля да уволни председателя на Федералния резерв Джером Пауъл, съобщава \"Блумбърг\", цитиран от \"Ройтерс\".\r\n\r\nНедоволството на Тръмп от ръководителя на централната банка на САЩ се засили след повишаването на лихвените проценти от тази седмица и месеците загуби на борсовите пазари, съобщават четирима души пред \"Блумбърг\", пожелали анонимност. Президентът е разговарял насаме за уволнение на Пауъл много пъти през последните няколко дни.\r\n\r\nГоворителят на Белия дом отказва да коментира, отказва и говорителката на Федералния резерв Мишел Смит. Федералният резерв повиши лихвените проценти в сряда за четвърти път през 2018 г. и дава знак, че някои по-нататъшни повишения предстоят.\r\n\r\nСветовните финансови пазари, включително акциите на Уолстрийт, се надяваха на друга политика. Индексът \"Дау Джонс\" претърпя най-лошата си седмица след финансовата криза от 2008 г., докато \"Насдак\" потъна в мечи пазар.\r\n\r\nВсеки опит за уволнение на Пауъл може да се разглежда като подкопаване на независимостта на централната банка от администрацията. \n\t\t\t\t\t\t", "date": "2018.12.22", "title": "Тръмп обмисля да уволнени председателя на Федералния резерв Пауъл"}
{"url": "http://www.bnews.bg/article/254081-borislav_mihaylov_izmachvan_ot_ishiasa_na_yunker_izvedoha_go_nezabavno_ot_brifinga_martvo_piyan_video", "text": "\n Президентът на БФС Борислав Михайлов бе изведен от пресконференцията на четиристранната среща на лидерите на България, Румъния, Сърбия и Гърция, тъй като му прилоша. Очевидци твърдят, че Михайлов е бил във видимо нетрезво състояние. \r\n\r\n Малко по-късно Михайлов се почувства добре, явно поосвежил се и се върна на брифинга. \r\n\r\n Президентът на футболната ни централа е в Белград заедно с премиера Бойко Борисов и спортния министър Красен Кралев за участие в четиристранна среща между лидерите на балканските страни. \r\n\r\n На нея бе обсъдена общата кандидатура за следващите два големи футболни форума - Евро 2028 и Мондиал 2030, както и за европейското първенство по волейбол за жени през 2021 г. \r\n\r\n \r\n\r\n   \r\n \n\t\t\t\t\t\t", "date": "2018.12.22", "title": "Борислав Михайлов измъчван от ишиаса на Юнкер! Изведоха го незабавно от брифинга - мъртво пиян! (ВИДЕО)"}
{"url": "http://www.bnews.bg/article/254074-balgariya_gartsiya_rumaniya_i_sarbiya_s_obshta_kandidaturata_za_domakinstvo_na_mondial_2030", "text": "\n Министърът на младежта и спорта Красен Кралев и президентът на Българската федерация по футбол Борислав Михайлов проведоха работна среща с министрите на спорта и представителите на футболните федерации на Сърбия, Румъния и Гърция. Разговорът се проведе в рамките на срещата на високо равнище между четирите страни в Белград. \r\n\r\n Министрите на България, Сърбия, Румъния - Красен Кралев, Ваня Удовичич, Богдан Константин Матей, както и зам.-министърът на спорта на Гърция Георгос Василиадис препотвърдиха готовността на четирите страни за съвместна кандидатура за домакинство на Световното първенство по футбол през 2030 г. \r\n\r\n Те подчертаха, че проектът за обща кандидатура дава силен политически знак от страна на Балканите към останалия свят. \r\n\r\n “Готови сме да защитаваме като екип политическите и икономическите интереси на Балканите”, заяви Красен Кралев. \r\n\r\n Представителите на футболните асоциации бяха категорични, че изграждането на спортна инфраструктура е важна за всяка от страните. Борислав Михайлов изрази увереност, че кандидатурата на България, Сърбия, Румъния и Гърция е достатъчно силна и имаме шанс за успех. \r\n\r\n Четирите страни се договориха да кандидатстват заедно за Европейското първенство по футбол през 2028 г и през 2032 г. Създава се Комисия за подготовка на общата кандидатурата на четирите страни за Мондиал 2030, в която ще участват по четири души от всяка държава – по две политически лица и по двама представители на футболните съюзи. \r\n\r\n По време на срещата бе решено още, че Гърция официално се присъединява към съвместното домакинство на България, Сърбия и Румъния на Европейското първенство по волейбол за жени през 2021 г. \r\n\r\n   \r\n \n\t\t\t\t\t\t", "date": "2018.12.22", "title": "България, Гърция, Румъния и Сърбия с обща кандидатурата за домакинство на Мондиал 2030"}
{"url": "http://www.bnews.bg/article/254047-niki_iliev_skochi_na_falshiva_novina_zdrav_sam", "text": "\n Преди ден в медиите се появи слух, че Ники Илиев има кожно заболяване. По повод статиите той направи обръщение в социалните мрежи, като качи необработена снимка. \r\n\r\n Ето какво написа Ники: \r\n\"Качвам тази необработена снимка заради тъпотата на някои бг медии, които ме изкараха тежко болен заради синина над дясното ми слепоочие, която се видя в предаване. \r\nСинината се случи по време на кикбокс спаринг/вие да видите другия!!!/ и отдавна я няма. Петната по ръцете си ги имам от 5 години и никога не съм ги крил. \r\nВ момента съм напълно здрав, за което съм супер благодарен. Желая ви здраве и хубави празници!!!\" \r\n \n\t\t\t\t\t\t", "date": "2018.12.22", "title": "Ники Илиев скочи на фалшива новина: Здрав съм!"}
{"url": "http://www.bnews.bg/article/254077-radev_predlozhenieto_za_iztrebitel_f_16_beshe_triumf_na_lobizma_zashto_beshe_tseliyat_tozi_tsirk", "text": "\n Предложението за изтребител F-16 беше триумф на лобизма. Това каза президентът Румен Радев в „Годината“ по Дарик радио. \r\n  \r\n„Думата на 2018 г. е автокрация. Това бе годината на демократичния упадък. Виждаме, че за пореден път кабинетът харчи огромни суми от държавната хазна без правила и често по личното усмотрение на министър-председателя. Парламентът вече не контролира кабинета. А напротив, кабинетът прегазва решения на парламента. Виждам също, че изборното законодателство не бе реформирано, машинното гласуване се отлага отново, съдбата на т.нар. втори протокол от СИК, който е обект на изборна манипулация, остава неясна, заяви Радев и посочи, че оттам са намалели и гаранциите да се проведат честни и демократични избори догодина. \r\n\r\n Държавният глава посочи, че предложението България да избере изтребител F-16 е финалът на автокрацията за тази година. \r\n  \r\n„Това беше триумф на лобизма. Не искам да защитавам един или друг тип самолет – за мен и трите типа са прекрасни, летял съм на тях и срещу тях. Но за разлика от други хора, аз защитавам процесът да бъде прозрачен, открит и обективен. Има два вида избор – първият е, когато правителството казва, че ще заложи на стратегическото партньорство и избира самолет от страната X, без да го интересуват подробности. Но за това се изисква политическа смелост и най-вече отговорност, която не е присъща за нашите управници“, посочи президентът. \r\n„Те решиха да се правят на демократи в този процес и катастрофираха. Те решиха да тръгнат по другата процедура, както се прави навсякъде в развитите демокрации. Какво стана обаче? Преди да е приключила работата на тази комисия, един наш политик и то от Вашингтон – Цветан Цветанов, вече предопредели избора. Министър-председателят също каза точната си дума. Неслучайно в навечерието на празника на ВВС аз призовах министър-председателя, министрите и депутатите да запазят радиомълчание, докато приключи процедурата, защото така се прави в цял свят“, допълни още Радев. \r\n\r\n „Аз не коментирам качествата на самолетите - и трите самолета покриват напълно нашите изисквания. На всички съм летял, пак казвам. Но не е нормално да се произнасяш от тази позиция преди комисията да приключи. Министър-председателят казва, че някакви летци може би някъде някога са му казвали, че F-16 е най-добър. Защо е тогава цялата тази експертна група?! Защо е този фарс?! Това е вече някаква досадна подробност“, каза Радев. \r\n\r\n Той посочи, че това е стил на управление, който „излиза извън контрол“. \r\n  \r\n„По същата логика е и например някакъв строителен бос някъде да шушне на министър-председателя, че неговата фирма ще построи най-добре магистралата при най-изгодни условия. И ако са кандидатствали 10 фирми, както става, накрая остава по документи само една. Не знам кой шушне на министър-председателя за самолетите. Да каже той. Някакви летци някъде. Защо беше този целият цирк?!“, попита президентът. \r\nДържавния глава посочи, че процесът по избор на нов тип изтребител се води на тъмно \r\n  \r\n„Казаното от комисията за „Грипен“-ите е безпомощност и спекулация с липсата на информираност на хората. Не искам да навлизам в подробности. Но има оборудване и въоръжение, което се доставя само от САЩ, и то изобщо не струва толкова скъпо съизмеримо с цената на целия пакет. Вече решенията се взимат изцяло водени от лобистки интерес, за да се купи най-вероятно някаква легитимация, аз нямам друго обяснение. Освен това, това, което се обявява като резултат от този конкурс, е предизвикателство за всеки интелигентен човек. Какво означава сега ще изберем, а после ще разберем условията? Ние се поставяме в едно абсурдно положение. Ама такъв бил законът на САЩ – нали някои хора са непрекъснато там, къде спаха и не проучиха закона, ако наистина е така“, попита Радев. \r\n  \r\nТой посочи, че са били пометени всякакви рамки, които парламентът е посочил. \r\n  \r\n„Сега започват преговори извън тези рамки без санкция на парламента. Изобщо товакомпроментира целият конкурс – няма никаква прозрачност, обективност и конкурентност“, каза Радев. \r\n  \r\n„Доскоро същите хора блокираха целият процес за модернизация на българската с мотива, че няма пари за пенсии. Сега изведнъж се втурнаха да купуват изтребители и то най-скъпите. Може би моята гледна точка е различна от на тези, които взимат решения в момента – може би за тях тази сделка не е цел, а средство да постигнат някакви други свои цели. Не знам какви, трябва да питате тях. Моята цел като върховен главнокомандващ е българската армия да има способности и да сме сигурни, че нашите летци ще летят. Това ще бъде най-скъпият вариант и няма да се достави след 2 години, а най-рано след 6. И в това време ще трябва да се строи тежка инфраструктура, защото единият самолет изисква много сериозно вложение в инфраструктурата. За този дълъг период, в който ще дойдат самолетите, трябва да се влага много и в Миг-29. Да не говорим и за цената на експлоатацията - тя е поне два пъти от цената на придобиване“, допълни той. \r\n  \r\n„Трябва да мислим и за още самолети. Така че това ще се насложи и то в близките години като едни много сериозни разходи, а за тях нямаме разчети. Тоест, правителството се хвърля да прави нещо без да е ясно дали ще останат средства, за да могат летците ни да летят. Увеличава се и рискът от катастрофи“, заяви още Радев. \r\n\r\n Радев посочи, че във връзка с придобиване на нов тип боен самолет няма никакви претенции нито към Бойко Борисов, нито към Цветан Цветанов. \r\n  \r\n„Но ниe сами сме си виновни, че стигнахме до тук. Ние сами ги оставихме да излязат от всякакви нормални демократични марки. Те разполагат напълно с нашите пари, те правят с тях абсолютно каквото си искат и без да ни дават никаква информация за условия на решения, без отчетност, без прозрачност и без да носят каквато и да била отговорност. Те разполагат със съдбата ни, те разполагат с нашето бъдеще. Затова казвам, че автокрацията е факт. Да, F-16 е прекрасен самолет. Но ще могат ли да го придобият на разумни цени и да го поддържаме. Защото колкото и да се стремят да увековечат своето властване – и Цветанов, и Борисов, няма гаранция, че когато този самолет ще започне да се експлоатира, те ще бъдат на власт и ще носят тази отговорност“, заяви Радев. \r\nРадев за европредседателството ни: Една рутинна ротационна процедура на ЕС се превърна в мощен пиар и алиби за отсъствие \r\nВъв връзка с българското европредседателство президентът посочи, че една рутинна ротационна процедура на ЕС е била превърната в мощен пиар. „И в едно алиби за шестмесечно отсъствие на управлението по отношение на проблемите на гражданите. Затова и след края на европредседателството призовах управляващите да се върнат по-бързо към нерадостната българска действителност и да чуят гласовете на хората. Да, успехи има, но да продължиш да се хвалиш непрекъснато с тези успехи, при положение че хората се чудят как да си платят сметките, не е почтено“, каза още Радев и посочи, че затова в Западна Европа европредседателството е рутина, а не новина. \r\n  \r\n„Иначе за приоритета Западни Балкани – да, това е наша задача, откакто сме влезли в ЕС и е нормално правителството да го приеме като приоритет. Но едно прекомерно напомпване на очакванията, че едва ли не ще решим за 6 месеца проблеми, трупани с векове, доведоха до разочарования. Защото правителството толкова се вторачи в Западните Балкани, че спря да вижда какво се случва по на запад от Западните Балкани. Изтървахме важни европейски процеси като катастрофата с нашите превозвачи, които зрееха през това време“, заяви Радев и посочи, че европейската интеграция на Западните Балкани не трябва да става за сметка на българският национален интерес, история и идентичност. \r\n\r\n Отношенията ни с Македония \r\n  \r\n„Бързането на управляващите да подпишат договора за добросъседство с Македония без да говорят с Гърция и без вътрешен консенсус, на практика беше за слава. За основата на този договор се използва декларацията от 1999 г. между Иван Костов и Любчо Георгиевски, а за тези 20 години имаме динамика на процесите на Балканите, имаме два нови фактора – членството в НАТО и в ЕС“, обясни Радев. \r\n  \r\nТой обясни, че като президент на България не е съгласен с името „Северна Македония“ и посочи, че ако България беше имала по-сериозна позиция, сега български премиер щеше да бъде номиниран заедно със Зоран Заев и Алексис Ципрас за Нобелова награда за мир. \r\n \n\t\t\t\t\t\t", "date": "2018.12.22", "title": "Радев: Предложението за изтребител F-16 беше триумф на лобизма, защо беше целият този цирк"}
{"url": "http://www.bnews.bg/article/254071-zasileno_politseysko_prisastvie_na_patya_za_praznitsite", "text": "\n Започна голямото пътуване в навечерието на коледните празници. Над 530 хиляди българи ще прекарат предстоящите празници извън дома си. Около 420 хиляди ще пътуват в страната – на почивки или при роднини. \r\n\r\n Сутринта движението в столицата беше спокойно, на изхода от София към АМ „Тракия” има засилено полицейско присъствие, което ще следи за нарушители през целия ден и ще улесняват трафика. \r\n\r\n „Със заповед на АПИ от 9 ч. до 14 ч. се ограничава движението на товарни автомобили над 12 тона по автомагистралите и останалите републикански пътища. Водачите, които ще пътуват по АМ „Хемус” има временна организация на движението заради ремонтни дейности, там движението е най-затруднено, но ние сме подсигурили екипи на Пътна полиция, които при необходимост ще регулират движението”, каза инспектор Петър Соколов. \r\n\r\n Петима души загинаха на пътя между пазарджишките села Звъничево и Братаница при тежка верижна катастрофа. Инцидентът е станал около 7 ч. на надлез. От МВР съобщиха, че пътят не е бил опесъчен, а в района има изключително гъста мъгла и заледяване. Това е и най-вероятната причина за тежкия инцидент. \r\n\r\n От МВР информираха, че през изминалото денонощие са станали 15 тежки катастрофи на територията на страната, ранените са 23. \r\n \n\t\t\t\t\t\t", "date": "2018.12.22", "title": "Засилено полицейско присъствие на пътя за празниците"}
{"url": "http://www.bnews.bg/article/254070-oshte_90_mezhdugradski_avtobusa_prevozvat_horata_po_praznitsite", "text": "\n До настоящия момент са осигурени над 90 допълнителни автобуси, които ще превозят още 5 000 души за коледно-новогодишните празници извън предвидения график. \r\n\r\n В това увери Петър Захариев от Националното сдружение на автобусните превозвачи пред Нова тв. \r\n\r\n Той призова всички пътници да бъдат много бдителни, когато се появи съмнителен багаж или пътник. \r\n\r\n Захариев увери, че всички нови автобуси са оборудвани с колани, но всеки един път сам решава какво да използва. \r\n \n\t\t\t\t\t\t", "date": "2018.12.22", "title": "Още 90 междуградски автобуса превозват хората по празниците"}
{"url": "http://www.bnews.bg/article/254068-zhaltite_zhiletki_predizvikvat_politicheska_burya_v_parizh", "text": "\n Предстои шеста поредна събота на протест на жълтите жилетки във Франция. Отстъпките, които бяха обявени от президента Еманюел Макрон, вече са гласувани, но въпреки това протестите продължават. \r\n\r\n В движението на жълтите жилетки има вътрешни течения, те протестират и са на улицата поради различни причини. Сред тях има крайно леви и крайно десни, социологическите проучвания показват, че те печелят дивиденти от това движение, предаде кореспондентът на bTV в Париж. \r\n\r\n Свидетели сме на един нов социален феномен във Франция, който не напомня нищо познато до този момент. Сред тези мирно протестиращи жълти жилетки са най-ниските социални слоеве, хора, на които ежедневието е много трудно. Те много често не излизат от домовете си и градовете си, на през последните шест седмици прекарват времето си заедно и се превръщат в общност. Те блокират пътни артерии, идват в Париж и протестират – това е техният социален живот и те не желаят той да спира, дори са готови да прекарат „жълта” Коледа и Нова година на улицата. \r\n\r\n Тези хора са опасни, потвърди и Найо Тицин в предаването „Тази сутрин” по bTV. „През последните седмици, всички които отразяваме протестите – оператори и журналисти, бяхме принудени да се екипираме.  Ако си попаднал от страната на протестиращите има голяма вероятност да бъдеш обгазен, затова се екипирани с маски и противогази. \r\n\r\n Този протест започна без почва, имаше социално недоволство от обявените такси за горивата, но протестът започна някак си насила. От един месец правителството се опитва да влезе в диалог с тези хора и не може, защото няма с кого да разговаря”, посочи още Найо Тицин. По думите му това е търсен ефект и така протестът се подклажда непрекъснато. \r\n \n\t\t\t\t\t\t", "date": "2018.12.22", "title": "„Жълтите жилетки” предизвикват политическа буря в Париж"}
{"url": "http://www.bnews.bg/article/254051-brad_pit_chukna_55_s_detsata_si", "text": "\n Брад Пит отпразнува 55-ия си рожден ден. \r\n\r\n Докато той празнувал в компанията на децата си, бившата му съпруга Анджелина Джоли прекарала деня, летейки с малкия си самолет над Лос Анджелис с инструктор. \r\n\r\n Ще видим актьора през 2019 г. в драмата \"Ad Astra\", както и в новия филм на Тарантино \"Имало едно време в Холивуд\". \r\n\r\n Пит ще се появи и в новия филм на режисьора Дейвид Финчър, озаглавен \"Z-та Световна война 2\".  \r\n \n\t\t\t\t\t\t", "date": "2018.12.22", "title": "Брад Пит чукна 55 с децата си"}
{"url": "http://www.bnews.bg/article/254069-motoristi_oblecheni_kato_dyado_koleda_razdavat_podaratsi", "text": "\n По традиция десетки мотористи, преоблечени като Дядо Коледа, се събират пред Националния исторически музей в София, за да раздават подаръци на най-малките. \r\n\r\n Инициативата \"Коледно мото каране\" се провежда в големите градове в цялата страна и се организира от мотористите и техните клубове. \r\n\r\n Десетки мотористи ще обикалят и улиците на София в желанието си да заредят с празничен мото дух жителите на столицата. Накрая ще приключат обиколката в един от домовете за деца в неравностойно положение в кв. „Овча купел”. \r\n \n\t\t\t\t\t\t", "date": "2018.12.22", "title": "Мотористи, облечени като Дядо Коледа, раздават подаръци"}
{"url": "http://www.bnews.bg/article/254073-petima_sa_zaginalite_sled_tezhka_katastrofa_kray_pazardzhik", "text": "\n\r\nПетима души са загинали при сблъсък на 4 коли в района на Пазарджик, по-рано беше съобщено за 11 автомобила. Вероятната причина за катастрофата е гъстата мъгла, която се е разпростряла над цялата област. Инцидентът е станал около 7 часа сутринта.\r\n\r\nОт АПИ съобщиха, че временно е ограничено движението по път II-84 Звъничево - Велинград в участъка Звъничево - Вaрвара. Въведен е обходен маршрут: по път III-8402 с. Вaрвара - Септемврийски ханчета.\r\n\r\nПри тежката катастрофа са се сблъскали четири превозни средства, незабавно са пристигнали екипи на пожарната, полицаи и линейки. Четирима от пътуващите в автомобилите са починали на място. Трима са транспортирани от екипи на \"Спешна помощ\" в Пазарджик, където е починала петата жертва.\r\n\r\nАгенция \"Пътна инфраструктура\" апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване.\r\n\r\nРисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.\r\n\r\nОт АПИ напомнят и че, днес - 22 декември, от 9 до 14 ч. ще бъде ограничено движението на камионите над 12 тона по автомагистралите и най-натоваренитe пътища. \r\nЦелта е повишаване на безопасността при пътуване и увеличаване на пропускателната способност на инфраструктурата при очаквания интензивен трафик в празничните дни. Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на \"Пътна полиция\", която следи и предприема необходимите действия за организацията на движението. \n\t\t\t\t\t\t", "date": "2018.12.22", "title": "Петима са загиналите след тежка катастрофа край Пазарджик"}
{"url": "http://www.bnews.bg/article/254076-desislava_ivancheva_i_bilyana_petrova_izlyazoha_ot_aresta", "text": "\n Десислава Иванчева, Биляна Петрова и Петко Дюлгеров бяха освободени от ареста. \r\n  \r\nТяхното пускане се забави с повече от час и половина. Те бяха откарани по домовете им от служители на полицията. \r\n„Нямам угризения, свързани с работата ми”, заяви пред журналисти пред дома си Иванчева. \r\n\r\n Тримата бяха задържани през април по обвинение за подкуп, а днес за първи път излизат от ареста след няколко опита на адвокатите им пред съда. \r\nАдвокатите им настояваха многократно да бъдат освободени, тъй като няма опасност да извършат ново престъпление или да се укрият, както и заради влошеното им здравословно състояние.„ \r\n\r\n Очаква се Иванчева и Петрова да останат под домашен арест поне до новото произнасяне на втората инстанция. \r\nПри спазване на законовите срокове това би трябвало да стане след Нова година. \r\n\r\n \r\n  \r\n \n\t\t\t\t\t\t", "date": "2018.12.22", "title": "Десислава Иванчева и Биляна Петрова излязоха от ареста "}
{"url": "http://www.bnews.bg/article/254041-azis_pya_na_uho_za_chrd_na_svetlana_gushterova", "text": "\n Чалга кралят Азис бе специалната изненада, с която започна рожденият ден на Светлана Гущерова. \r\n\r\n Снощи рожденичката и съпругът й Христия Гущеров събрали семействата си и приятели на бутикова вечеря в ресторант в Бояна. По-късно явно компанията се е изнесла към \"Мегами\", откъдето по нощите рожденичката споделяше сторита в \"Инстаграм\", на които Азис пее специално за нея. Точно в полунощ, Гущерова сподели с последователите си в социалната мрежа и следния пост, посветен на изминалата година, в която се омъжи и забременя от съпруга си. \r\n\r\n \"Измина още една година, но моята най-щастлива, най-светла и най-обичана година! Година, в която любовта и щастието влязоха в живота ми. В която понесох изобилието на сбъднатите мечти - до мен върви мъжът, който безкрайно обичам, двамата създадохме здраво и щастливо семейство, а само след няколко месеца ще станем трима! За всичко това точно днес благодаря на родителите ми, че ме има на този свят, на съпруга ми, че е до мен и ме обича, на приятелите ми, че са зад гърба ми и на Съдбата за безценните и подаръци и скъпите ми хора\", написа Гущерова. Съпругът й пък е я изненадал с огромна кошница с тъмно червени рози. \r\n \n\t\t\t\t\t\t", "date": "2018.12.22", "title": "Азис пя на ухо за ЧРД на Светлана Гущерова"}
{"url": "http://www.bnews.bg/article/254067-intsident_chetiri_zhertvi_sled_tezhka_katastrofa_kray_pazardzhik", "text": "\n Четирима души загинаха на пътя между пазарджишките села Звъничево и Златарица при тежка катастрофа между два автомобила, прераснала във верижна.  \r\n\r\n Инцидентът е станал около 7 ч. на надлез. От МВР съобщиха, че пътят не е бил опесъчен, а в района има изключително гъста мъгла и заледяване. Това е и най-вероятната причина за тежкия инцидент. \r\n\r\n По предварителна информация, 11 автомобила са участвали в катастрофата, а пет са излетели от надлеза –  \r\n\r\n жертвите са пътували в тези коли. \r\n\r\n Един от пътниците е с опасност за живота, други двама са с по-леки наранявания. Приети са за лечение в пазарджишката болница. \r\n\r\n В момента пътят е затворен и се извършва оглед, автомобилите се пренасочват през обходен маршрут през село Лозен. \r\n \n\t\t\t\t\t\t", "date": "2018.12.22", "title": "ИНЦИДЕНТ! Четири жертви след тежка катастрофа край Пазарджик"}
