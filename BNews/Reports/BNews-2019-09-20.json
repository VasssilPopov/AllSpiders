{"url": "http://www.bnews.bg/article/263498-cherna_pantera_predizvika_panika_vav_frensko_gradche", "text": "\n Черна пантера, разхождаща се по покриви на къщи, предизвика паника в предградие на френския град Лил. До инцидент не се е стигнало заради бързата намеса на местните служби. \r\n\r\n Жители на квартала веднага сигнализирали за необичайния нарушител. Черната пантера е била с размер на Лабрадор или около 20 кг., тя е била на около 6 месеца.  \r\n\r\n На снимки, публикувани в социалните мрежи се вижда, че животното се чувства в свои води, разхожда се по улуците и минава съвсем необезпокояван по первазите на прозорците.  \r\n\r\n Свидетели на случката споделят, че голямата котка се е впечатлила най-много от минаващия наблизо влак, като в продължение на минути се е взирала в него. \r\n\r\n Според френските медии, след това животното е решило да влезе в една от къщите през отворен прозорец. Това негово решение е улеснило залавянето му. Хваната „натясно”, черната пантера била упоена със стрела и затворена в клетка. \r\n\r\n Откъде се е появила пантерата, не е известно – предполага се, че тя е отглеждана като домашен любимец. В момента голямата котка е настанена в местната зоологическа градина. \r\n \n\t\t\t\t\t\t", "date": "2019.09.20", "title": "Черна пантера предизвика паника във френско градче"}
{"url": "http://www.bnews.bg/article/263504-botev_potava_ne_samo_v_cherno_more_botev_potava_v_mrasni_ratse", "text": "\nБотев върви към изпадане след поредната загуба този път от Черно море. Плашещи са не резултатите и не безхаберната игра, а тоталния хаос и управленска некомпетентност завладяла най-стария клуб. Загубеният финал от вечния съперник Локо Пловдив, изгонен култов треньор, скандали сред играчите, феновете и ръководството....Колежа, който тъне в бурени и краят му не се вижда. Последната изцепка с полиграфа и реакцията на звездата Неделев казва всичко. Тошко е лоялен и отдаден на клуба, но вижда накъде са го повели псевдоспециалисти като Ангел Палийски и групата новодошли натегачи около новия собственик. Сивият кардинал Палийски води Ботев към пропаста и се ползва с омразата на феновете, но неясно защо новият собственик не може и не прави дори опити да го мръдне от позициите му. Чий интереси представлява пишман бизнесмена от село Цалапица?! Ясно е кой докара Палийски в Ботев и интригите, който той върти зад гърба им с имената на сериозни фактори от София. Ясни са и облагите, които бившия сервитьор от Слънчев бряг натрупа на гърба на жълто-черната общественост. След Ицо Салфетката, Брокерите и Митьо Селския Ботев доживя и ерата на Бай Ганьо Палийски. Времената на Христолов мрачно се спускат отново над Коматево. Да, Коматево, защото Ботев в ерата на Палийски няма нищо общо с клуба от Съдийския квартал. Ботев бавно се превръща в селски клуб от един сервитьор на биричка и пържена цаца. И преди сервитьори в лицето на Ицо Салфетката управляваха Ботев и резултатът го помним. Макар че Салфетката обслужваше изискания ресторант Пълдин в Стария град, не капанче с пържена цаца и наливна бира като надледника си. Клубът изглежда натрапен в ръцете на номиналния собственик Самуилов. Носят се слухове, че целта е да се сложи ръка на стадиона в центъра на Пловдив и по подобие на схемата на Гриша Ганчев с ЦСКА - тоест да се тури ръка на апетитния златен имот под формата на смесено дружество с общината.  \r\n\r\nЧакат се изборите и след тях новият кмет ще разчисти пътя към комплекс МОЛ Колежа или както там ще го нарекат поредния мол с бира-скара, наливна биричка и вмирисана цаца. Некомпетентен собственик, вероломен сив кардинал, нелеп треньор, демотивирани футболисти, отчаяна и озлобена публика.  \r\n\r\nТова е формулата на падението в бездната. Не случайно ядосаният премиер Борисов заяви на феновете преди няколко дни, че държавата ще помогне само, ако види, че някой дава пари да строи стадион край Бирената фабрика.  \r\nПоне на този етап държавата строи пътища и стадиони, за молове пари от еврофондовете и от фонда на фондовете няма. Независимо от сънищата на Палийски и от страха му да отговори публично на детектора на лъжата: Кой го домъкна в Ботев, колко пари той извади от джоба си, колко открадна и чий интереси представлява???? \n\t\t\t\t\t\t", "date": "2019.09.20", "title": "Ботев потъва не само в Черно море! Ботев потъва в мръсни ръце!"}
{"url": "http://www.bnews.bg/article/263502-bomba_vizhte_kakvo_video_s_premiera_boyko_borisov_publikuva_zhurnalista_dimitar_bayraktarov_video", "text": "Премиер и репресиран журналист! Неудобните журналисти сме изхвърлени на улицата, а удобните са на държавната хранилка или просто не смеят да питат, за да не се разсърдят властимащите! А на властимащите не им харесва да ги питат неудобни журналисти!", "date": "2019.09.20", "title": "Бомба! Вижте какво видео с премиера Бойко Борисов публикува журналиста Димитър Байрактаров!-видео"}
{"url": "http://www.bnews.bg/article/263500-zdravni_asotsiatsii_gnevni_problemite_v_sektora_shte_eskalirat", "text": "\n \"Повод за позицията, която изразяваме е, че проблемите в българското здравеопазване не се дължат на юридическата форма на лечебните заведения, каквато е позицията на отделни активисти и политически сили, тиражирана в медиите.\" Така започва писмо на Българска болнична асоциация и Национално сдружение на частните болници. Към изразената позиция се присъединява и Национално сдружение на областните многопрофилни болници.  \r\n\r\n Реалните проблеми и задачите пред здравеопазването да се решават със системна и методична експертиза и нормативна регулация на всяко направление, което генерира недоволство и напрежение в нашите пациенти и изпълнители на медицинската дейност, призовават двете организации. \r\n\r\n Те допълват, че са обезпокоени от факта, че \"проблемите, трупани с години в сектора все повече ескалират и вместо да се решават, се използват за политически цели\". \r\n\r\n \"Наясно сме, че предстоят избори, но подобни послания пред обществото по социално значимите въпроси на здравеопазването не съдържат решения, а придобиват характер на популистки предизборни клишета\". \r\n\r\n Организациите са категорични, че пациентите искат качествено лечение в среда, отговаряща на съвременните медицински стандарти, \"а не политически внушения и противопоставяне на лечебните заведения с общинска и държавна собственост на тези, които са частна собственост.\" Юридическата форма на регистрация не може сама по себе си да осигури решение на натрупаните проблеми. Акцентирането върху нея навява на мисълта за лобизъм, пишат още те. \r\n\r\n Организациите съветват политиците да се информират за обединените усилия на БЛС и всички легитимни болнични организации - на университетските, областните, общинските и частните болници, които вече 2 месеца съвместно обсъждат възможностите за решаването на наболелите проблеми на българското здравеопазване. \r\n\r\n Конкретно, организациите подкрепят исканията на Съюза на общинските болници в България за изплащане на надлимитната дейност. \r\n\r\n \"Ние, представителите на Българска болнична асоциация, Националното сдружение на частните болници, Национално сдружение на областните многопрофилни болници за активно лечение, изразяваме своята пълна подкрепа на справедливите искания, залегнали в Декларацията на Съюза на общинските болници в България.\" \r\n\r\n Мнението им е, че нерешените въпроси, свързани с изплащането на така наречената \"надлимитна дейност\", касаят всички изпълнители на болнична медицинска помощ, независимо от формата им на собственост. Те са и част от причините за финансовата нестабилност на системата на здравеопазване и заплаха за фалит на немалко лечебни заведения. \r\n \n\t\t\t\t\t\t", "date": "2019.09.20", "title": "Здравни асоциации гневни: Проблемите в сектора ще ескалират"}
{"url": "http://www.bnews.bg/article/263497-elektricheska_trotinetka_samo_s_kaska_i_shofyorska_knizhka", "text": "\n Водачите на електрически тротинетки и скутери трябва да носят каска и светлоотразителни елементи. Това предвиждат готвени от МВР законодателни промени. Електрически скутери ще подлежат и на регистрация, съобщава БНР. \r\n\r\n Управляващите електрически скутери и тротинетки ще бъдат задължени да се движат само по изградените велоалеи, а при липсата им трябва да се движат най-близо до дясната граница на платното за движение. \r\n\r\n „Предвидени са и други ограничения”, обясни министърът на вътрешните работи Младен Маринов. \r\n\r\n „Да не се движат по пътища и улици, на които максимално разрешената скорост за движение е над 50 километра в час, да не превишават максимално допустимата скорост от 25 километра в час, да са на възраст не по-малко от 16 години и притежаващи една от категориите в закона за движение по пътищата. Обсъждат се редица изисквания за индивидуалните електрически превозни средства, включително въвеждане на регистрация за по-големите от тях“, каза той. \r\n\r\n „При установени нарушения при придвижване с електрически превозни средства към водачите се прилагат разпоредбите в закона за движение по пътищата”, уточни вътрешният министър. \r\n\r\n „За нарушение на правилата за използване на пътното платно водачите се санкционират с глоба от 20 до 150 лева. Когато в резултат на нарушението е създадена непосредствена опасност за движението, глоба от 20 лева, в останалите случаи на неправилно разположение на пътното превозно средство на пътното платно“, каза още той. \r\n\r\n В отговор на БСП по време на парламентарния контрол министър Маринов призна, че в момента липсват ясни правила за управлението на този тип превозни средства, но в същото време не се съгласи с призивите да не се санкционират водачите при нарушения, докато няма законодателен регламент. \r\n \n\t\t\t\t\t\t", "date": "2019.09.20", "title": "Електрическа тротинетка само с каска и шофьорска книжка"}
{"url": "http://www.bnews.bg/article/263503-top_zhurnalisti_razoblichiha_evtiniya_pr_na_badzhak_zhurnalistkata_mirolyuba", "text": "\n Миролюба Бенатова вече е таксиметров шофьор. Тази новина заля медиите днес. Изгонената от БТВ и Нова телевизия журналистка реши да си направи пошъл ПР като качи снимка в социалната мрежа Фейсбук, на която позира до таксиметрова кола на известна столична фирма. Под снимката Бенатова трогателно разказва за \"тежката си кариера\" в медиите. Много хора взеха, че й повярваха, но едни от най-добрите журналисти  у нас всъщност разконсперираха авто-рекламните вопли на Миролюба. \r\n\r\n Ето какво написаха те в коментар: \r\n\r\n \r\n\r\n \r\n\r\n \r\n\r\n \r\n\r\n   \r\n \n\t\t\t\t\t\t", "date": "2019.09.20", "title": "ТОП журналисти разобличиха евтиния ПР на баджак журналистката Миролюба"}
{"url": "http://www.bnews.bg/article/263501-v_yuzhna_koreya_otkriha_serien_ubiets_30_g_po_kasno", "text": "\n В Южна Корея откриха сериен убиец 30 г. по-късно, но не може да бъде съден заради изтекла давност, информира АФП. \r\n\r\n Полицията е установила самоличността на заподозряния в един от най-знаковите случаи преди повече от 30 г. \r\n\r\n Между 1986 и 1991 г. рекорден брой полицаи са мобилизирани да открият заподозрян, изнасилвал и убивал жени в района на Хвасон, южно от столицата Сеул. Те са разследвали 21 000 лица и са сравнили пръстовите отпечатъци на още 20 000 души, но без успех. \r\n\r\n Случаят дори влезе в киното - касовият хит от 2003 г. Memories of Murder. \r\n\r\n Но от полицията обявиха, че последните технологии за анализ на ДНК са помогнали за установяването на самоличността на предполагаемия сериен убиец. 56-годишният Лий Чун-джае е заподозрян в най-малко три убийства. Доказателства, включително бельо на жертва, са свързвани с Лий Чун-джае. \r\n\r\n Лий Чун-джае излежава доживотна присъда за изнасилването и убийството на снаха си през 1994 г. Той отрича да е замесен в убийствата в Хвасон. \r\n\r\n От полицията поясниха, че 25-годишният давностен срок е изтекъл, което означава, че не могат да го съдят. \r\n\r\n Жертвите на убийствата в Хвасон са от деца до жени на 70-годишна възраст. \r\n \n\t\t\t\t\t\t", "date": "2019.09.20", "title": "В Южна Корея откриха сериен убиец 30 г. по-късно"}
{"url": "http://www.bnews.bg/article/263496-razbiha_domashna_rabotilnitsa_za_obrabotka_na_tyutyun", "text": "\n Разбиха домашна работилница в частен имот в село Манолско Конаре за обработка на тютюн. При съвместната специализирана операция за пресичане на контрабандата с акцизни стоки са задържани четирима души за срок от 24 часа, съобщават от МВР. \r\n\r\n Екипите са открили над 800 килограма наситнен тютюн и четири машини за рязането му. Допълнително е иззето и значително количество необработена тютюнева листна маса, което предстои да бъде уточнено. \r\n \n\t\t\t\t\t\t", "date": "2019.09.20", "title": "Разбиха домашна работилница за обработка на тютюн"}
{"url": "http://www.bnews.bg/article/263506-pisatelyat_bozhidar_chekov_s_razbivasht_komentar_za_lazhite_na_balgarskite_evrodeputati", "text": "Който каквото сее - това жъне! Българските депутати в Брюксел получиха поредния шамар по \"Пакета мобилност\", който сега представят като победа в полза на \"компромиса\". Първоначалната войнственост, която позволи на повечето от тях да бъдат избрани и преизбрани, омекна като спукана гума. Вече няма следа от обединение срещу заплахата на \"националните ни интереси\". Както често се случва на външнополитическия фронт, като стане \"напечено\", всеки български представител започва да мисли преди всичко за собствените си интереси. Вътрешнополитическото значение на крясъците им избледня и дойде време да се кажат някои истини, които бяха скрити от българското общество. Така наречената борба срещу \"Пакета Макрон\", е измислица на българските евродепутати. Френският президент не е авторът на идеята за въвеждане на правила в транспорта на стария континент, по простата причина, че когато за този проблем се заговори през 2013 година, той изобщо не беше политик. Въпросът, който засяга \"мобилността\" на работниците от Източна Европа е сложен, поради това трябва да бъде разгледан на части за да бъде добре разбран. Що се отнася до превозвачите например, проблемът на работодателите и на шофьорите далеч не е общ. Между собствениците на камиони има такива, които притежават по два камиона, но има и собственици на по 200! Вярно е, че Еманюел Макрон се намеси в дебата като каза: \"На равен труд - равно заплащане!\" И не са шофьорите, които са осигурени на минимална заплата от 560 лв, които протестират срещу изказването на френския президент. Те отлично знаят, че западните им колеги получават 10-15 пъти повече за същия труд. Не е тайна, че има вече наши шофьори, както има и наши заварчици, които работят за западни фирми и получават западни заплати. Именно тук боде на очи популизма на българските евродепутати. Те които получават заплати равни на френските и немските си колеги, освен това освободени от данъци, \"се борят\" фактически срещу коректното заплащане на труда на шофьорите?! Техните пенсии ще бъдат френски, а на шофьорите - български. Защо? Превозите, които българските камиони извършват, не са в България, а на Запад. Там е пазарът за превоз на стоки. Средно по 10 месеца годишно, нашите момчета трябва да спят в кабините и пикаят по гумите, докато западните им колеги почиват в хотели, за сметка на работодателите?! Факт който е публична тайна. В същото време някои превозвачи печелят от разликите в заплащането баснословни суми. Техните паркинги пращят от Ламбургини и Поршета. 17% от БВП на България бил заплашен? Е, ако дъмпинга в разликата на заплащането продължава, този бизнес ще расте и може да достигне 20, 25%?! Една трета от българите, превозвачи ли ще стават? Това не е нормална тенденция. Два крака в една обувка не се слагат. Както не е нормално развитието на засетите земеделски площи само със зърнени храни. Тази еднопосочна политика, в една или друга област, показват за жалост липсата на политика въобще. Друга демагогия е аргумента за свободата на пазарната икономика. Западните стоки били заляли българския пазар, \"а на нас се пречи да работим там\". Говори се на \"ангро\", без факти. Ето ви няколко. С какво Франция заля България? Със стоки, хора или инвестиции? Френските граждани, които работят в България не само, че получават заплати равни на колегите си във Франция, но дори ползват данъчни облекчения, които правят доходите им по-високи от сънародниците работещи в тяхната родина. Относно цените на стоките. Френските коли, парфюми и вина не са по-евтини в България в сравнение с цените на френския пазар! Обратното говорене на политици и журналисти достига върхове на темата \"заплаха от фалити\". А пропо, колко български фирми фалираха следствие на френската конкуренция? Нито една! Във Франция, както в Германия, камионите не се раздават безплатно. Там също се взимат кредити, които трябва да се връщат. Там също има семейства, чиито поминък е транспорта. А фалитите, следствие на българската конкуренция са редовно явление от доста години. Поради това, въпросът за \"мобилността\" стигна до европейската комисия. И няколко думи за манифестациите на превозвачите и депутатите в Брюксел. Кой печели от този чисто вътрешнополитически спектакъл, на евтин популизъм? Мислите, че няма резултат? Има, но той е обратен на това което българските медии разпространяват. От шума, който се вдигна, западните синдикати се сплотиха срещу нелоаялната конкуренция на източните си колеги. Поради това гайдите, хората и Добри Чинтулов на площада в Брюксел нанесоха щети на образа на България. Да сте чували случайно за гръцки демонстрации, сиртаки и бозуки пред европарламента?! А, не сте? Няма и да чуете. На Гърция бяха опростени повече от 300 милиарда евра и още им се помага, защото имат политици. Популизма и демагогията оставят за другите. Те не носят печалби, а само загуби. ", "date": "2019.09.20", "title": "Писателят Божидар Чеков с разбиващ коментар за лъжите на българските евродепутати!"}
{"url": "http://www.bnews.bg/article/263493-katastrofa_na_pat_e_79_do_tunel_zheleznitsa_zatrudnyava_dvizhenieto", "text": "\n Два леки автомобила са се ударили на главен път Е-79 преди тунел „Железница” в посока Благоевград, съобщи „Фокус”. \r\n\r\n Няма сериозно пострадали при катастрофата, обяви говорителят на Областна дирекция на МВР-Благоевград Йорданка Шаркова. \r\n\r\n Заради инцидента движението в участъка е само в едната лента, съобщи Агенция „Пътна инфраструктура” (АПИ). \r\n\r\n Образували са се колони от автомобили, който се пропускат поетапно от Пътната полиция. \r\n \n\t\t\t\t\t\t", "date": "2019.09.20", "title": "Катастрофа на път Е-79 до тунел „Железница” затруднява движението"}
{"url": "http://www.bnews.bg/article/263492-ostaviha_v_aresta_anton_prodanov", "text": "\n Специализираният наказателен съд отхвърли искането за изменение на мярката за неотклонение „Задържане под стража“ на добричкия бизнесмен Антон Проданов. \r\n\r\n Основният свидетел по делото срещу бившия депутат Живко Мартинов, придобило популярност като „Суджукгейт“, бе задържан на 25 юли 2019 г. в курорт „Албена“ при мащабни действия по разследването на Специализираната прокуратура, ДАНС и ГДНП в Добрич, София и Варна. \r\n\r\n Същия ден Специализираната прокуратура го привлече като обвиняем като ръководител на организирана престъпна група за избягване установяването и плащането на ДДС в особено големи размери. Оттогава Проданов е задържан под стража с определения на две съдебни инстанции. \r\n\r\n Специализираният наказателен съд отхвърли искането за изменение в по-лека на мярката му за неотконение, тъй като от привличането му към наказателна отговорност до момента не са настъпили нови обстоятелства, налагащи това. \r\n\r\n Събраните доказателства дават основание да се направи обосновано предположение, че е извършил престъпленията, за които е обвинен, не е отпаднала опасността да извърши друго престъпление и да повлияе на разследването. Съдът мотивира отказа за изменение на мярката на Проданов и с това, че досъдебното производство срещу него се води ритмично и не е \r\nналице нарушение на правата му. \r\n\r\n Определението на Специализирания наказателен съд може да се обжалва пред Апелативния специализиран наказателен съд. \r\n \n\t\t\t\t\t\t", "date": "2019.09.20", "title": "Оставиха в ареста Антон Проданов"}
{"url": "http://www.bnews.bg/article/263491-bdzh_osiguryava_blizo_8000_dopalnitelni_mesta_za_praznichnite_pochivni_dni", "text": "\n „БДЖ - Пътнически превози” ЕООД ще осигури близо 8000 допълнителни места във влаковете за почивните дни по повод Деня на Независимостта на България. За тази цел ще бъдат увеличени с допълнителни вагони съставите на някои влакове, които пътуват по основните направления в страната. По този начин националният железопътен превозвач се стреми да осигури удобното придвижване на своите клиенти по време на почивните дни. \r\n\r\n От 20-и септември до 23-и септември включително с увеличени състави ще пътуват някои влакове по следните маршрути: \r\n\r\n · София-Варна-София; \r\n\r\n · София-Бургас-София; \r\n\r\n · София-Русе-София; \r\n\r\n · София-Пловдив-София; \r\n\r\n · София-Свиленград-София; \r\n\r\n · София-Горна Оряховица-София; \r\n\r\n · София-Лом-София; \r\n\r\n · София-Видин-София; \r\n\r\n · София-Кюстендил-София; \r\n\r\n · Септември-Добринище-Септември; \r\n\r\n · Варна-Пловдив-Варна. \r\n\r\n „БДЖ - Пътнически превози” ЕООД напомня на своите клиенти, че при закупуване на билети за отиване и връщане, могат да ползват от 10 % до 30 % намаление от редовната цена на билета в зависимост от различните търговски оферти на дружеството. \r\n \n\t\t\t\t\t\t", "date": "2019.09.20", "title": "БДЖ осигурява близо 8000 допълнителни места за празничните почивни дни"}
{"url": "http://www.bnews.bg/article/263487-sadat_se_podigra_s_balgarski_grazhdani_ne_prokurorite_a_sadiite_sa_nay_golemiyat_problem_v_sadebnata_sistema_zashto_ne_izbirame_tyah_publichno", "text": "\n Бащата на жертвата на освободения Полфрийман - Христо Монов, който вчера коментира първо пред ПИК скандалното решение на Софийски апелативен съд и председателя му Калин Калпакчиев, продължава да настоява за обяснение. \r\n\r\n Видният психолог, който от години се бори за възмездие за смъртта на сина си - студента по право Андрей Монов, коментира пред \"DarikNews.bg\", че съдът се е подиграл с гражданите.  \r\n\r\n \"Българската държава се подигра с български граждани в лицето на съда. Тримата съдии - този Калпакчиев и двете съдийки, ще носят върху себе си един нравствен позор. Едно само не им пожелавам - да преживеят същото, което преживяхме със съпругата ми и приятелите на сина ми\", заяви Монов. \r\n\r\n \"След днешния ден просто на човек да му се прииска наистина да се промени Конституцията и гражданите да си избират съдиите. Видя се, че най-големият проблем пред тази държава е съдебната система, и то не прокуратурата, а съдът\", категоричен беше бившият депутат от БСП. За себе си казва, че днес му е олекнало - и от натиска, упражняван през годините върху него от страна на родината и адвокатите на Полфрийман. \r\n\r\n \"То не бяха молби за преразглеждане, то не бяха филми, то не бяха книги, то не бяха награди! Главният прокурор Сотир Цацаров постъпи много достойно преди 6 години\", връща се назад в мъката си бащата на убития Андрей по повод отказа на обвинител номер едно да пусне австралиеца в родината му.  \r\n\r\n \"Аз вече съм спокоен. Спокойно ще ходя по улицата. Само че те как ще ходят по улицата и дали ние няма да им плащаме охраната\", каза по адрес на тримата съдии почерненият баща. \r\n\r\n Неприятната вест го застигнала вчера в деня, отреден за семейно тържество - точно на 19 септември преди 11 години детският психолог и съпругата му, загубили сина си, осиновяват две деца от социален дом. И винаги на тази дата празнуват своеобразен рожден ден. Днес двете деца на Монови, вече на 14 и на 16 години, останали без празника си. \r\n\r\n \"Като научих, в 15 часа отмених тържеството. Имах запазена маса\", призна бащата. \r\n\r\n Христо Монов иска да чуе мотивите на съдебния състав. \"Каня ги да се срещнем и пред медиите, и пред цялото общество да ми кажат защо. Защото, не съм фен на концепцията на Иван Гешев, но на него му прави чест, че застава открито пред медиите. А този Калпакчиев мълчи. Като го бяха настъпили нещо преди години, беше много активен пред медиите. Нека сега да застане и да обясни\", каза още Христо Монов. \r\n\r\n \"Аз вече съм спокоен, но дали този Калпакчиев и двете съдийки ще спят спокойно, макар че те са достатъчно дебелокожи, за да изпитат угризения\", продължи изповедта си почерненият баща. \r\n\r\n Към момента той не е дочакал присъденото обезщетение от убиеца в размер на 600 хил. лв. Може би са платени, където трябва, съмнява се психологът, който разкри, че възмутени хора са му звънели да му казват, точно това - че парите са платени. И си спомня как синът му, бъдещ юрист, винаги е казвал, че решенията на съда не се коментират. \r\n\r\n \"Защо ние, жертвите, трябва да коментираме? Нека те да кажат аргументите си. Каквото и да кажат, няма да ми върнат сина!\", споделя бащата, на когото мъката е пресъхнала. Останала му само обидата след позорното решение.  \r\n \n\t\t\t\t\t\t", "date": "2019.09.20", "title": "Съдът се подигра с български граждани! Не прокурорите, а съдиите са най-големият проблем в съдебната система - защо не избираме тях публично?"}
{"url": "http://www.bnews.bg/article/263488-andrey_se_obrashta_v_groba_ot_gavrata_na_sadiite_nachelo_s_kalpakchiev", "text": "\n Силно неочаквано бе решението за пускането предсрочно на Джок Полфрийман. За съжаление е истина, а скандалните неща са нормални за България. Полфрийман излежа малко под 11 години в затвора. \r\n\r\n Това заяви в сутрешния блок на Нова телевизия Димитър Кръстев, приятел на убития Андрей Монов. БЛИЦ припомня, че убийството на студента Монов се случи на 28 декември 2007 г. в центъра на София - пл. \"Света Неделя\". Към момента на убийството студента е на 20 години, а Джок Полфрийман на 21. \r\n\r\n Смъртта на Монов настъпва след нанесен с нож удар в гръдния кош, което засегнало левия бял дроб и сърцето. За това деяние Полфрийман е признат за виновен и осъден на 20 години лишаване от свобода и общо 400 000 лв. обезщетение към близките на убития. Полфрийман е признат за виновен и за опит за убийство на приятеля на Монов - Антоан Захариев. Джамбазки за освобождаването на убиеца Джок Полфрийман: Грозно. Долно. Жалко. Недопустимо! \r\n\r\n “Линейката пристигна много късно – около 40 минути. Ако те бяха бързи, Андрей щеше да е жив”, разказа още Кръстев. “Присъдата беше много малка. За убийство и опит за убийство се получи една малка присъда. Фактът, че дори нея няма да излежи, е обиден\", допълни по темата Крум Лозев, съученик на убития Монов. \"Андрей обичаше България и щеше да се реализира тук. Иронията е, че той учеше право и щеше да е добър. Според мен той се обръща в гроба\", каза още Лозев. Цацаров с гневен коментар за освобождаването на убиеца Джок Полфрийман \"Андрей щеше да се реализира в България, той беше добър човек. \r\n\r\n Странно е как се взе едно такова решение. Фокусът е над местните избори, а решението се взе тихо\", завърши Димитър Кръстев. \"Кофти шега е, че точно тези, като които искаше да стане след време, взеха това решение да пуснат убиецът му на свобода\", коментираха още момчетата. Бащата на Монов: \r\n\r\n Съдът ни се подигра, Калпакчиев и съдийките ще носят нравствен позор \"Да отнемеш човешки живот и да застрашиш втори такъв и да те пуснат на свобода. Това дава усещане на хората, че няма кой да помогне. Това в друга държа щеше ли да се случи? Едва ли\", завършиха те. \r\n \r\n  \r\n \n\t\t\t\t\t\t", "date": "2019.09.20", "title": "Андрей се обръща в гроба от гаврата на съдиите начело с Калпакчиев!"}
{"url": "http://www.bnews.bg/article/263489-gotovi_sme_i_nyamame_tarpenie", "text": "\n Спокойни и нетърпеливи, момичетата от ансамбъла на България вече са в Баку, където утре започват битката за първото място на световното първенство по художествена гимнастика. \r\n\r\n Симона Дянкова, Лаура Траатс, Мадлен Радуканова, Стефани Кирякова и Ерика Зафирова направиха първата си официална подиум тренировка в азербайджанската столица. \r\n\r\n \"Ние много харесваме тази зала. Всеки път е голямо удоволствие, когато играем тук. Вече нямаме търпение\", каза капитанът на ансамбъла Симона Дянкова.  \r\n\r\n Стефани Кирякова добави: \"Атмосферата в залата е страхотна. Чувстваме се готови и във форма. Остава само да го покажем, когато трябва.\" \r\n\r\n \"Залата е чудесна. Същата е отпреди, но този път е по-светла. Много ни е удобна и комфортна. Готови сме, надявам се да имаме късмет и да успеем да запазим концентрация си, да покажем съчетанията в най-добрия си вид. Гледаме да не мислим за очакванията. Нашата основна цел е да си изиграем съчетанията.\", категорична е Лаура Траатс. \r\n\r\n Момичетата си пожелаха да са здрави, спокойни и концентирани по време на състезанието, както и да изпитат удовлетворение след изиграването на съчетанията. \r\n\r\n Утре ансамбълът ще участва в многобоя, а финалите на отделните уреди са в неделя. \r\n\r\n Грациите на Весела Димитрова спечелиха квота за олимпийските игри в Токио още на миналия шампионат на планетата. По-късно днес Боряна Калейн и Катрин Тасева ще се борят за две олимпийски квоти в индивидуалния многобой. \r\n \n\t\t\t\t\t\t", "date": "2019.09.20", "title": "Готови сме и нямаме търпение!"}
{"url": "http://www.bnews.bg/article/263490-golemi_navodneniya_v_solun_zaradi_poroyni_dazhdove", "text": "\n Поройни дъждове предизвикаха големи наводнения в Солун, десетки къщи са наводнени, а двама шофьори бяха блокирани в засегнати улици, съобщават гръцките медии. \r\n\r\n Пожарната служба е получила над 150 повиквания, изпомпана е водата от 17 къщи, съобщава вестник \"Катимерини\", цитиран от БТА.  \r\n\r\n По време на бурята тази нощ пожарникарите евакуираха седем души от наводнените им къщи в района на Ефкарпия. \r\n\r\n Двама шофьори се оказаха блокирани в потоците, единият по-късно се спаси сам от водата, а другият потърси помощ от полицията. \r\n\r\n Движението в Солун е затруднено, имаше няколко сблъсъка поради хлъзгавите пътища. \r\n \n\t\t\t\t\t\t", "date": "2019.09.20", "title": "Големи наводнения в Солун заради поройни дъждове\r\n"}
{"url": "http://www.bnews.bg/article/263494-yunker_e_sklonen_na_brekzit_bez_predpazen_mehanizam", "text": "\n Председателят на ЕК Жан-Клод Юнкер е склонен да се откаже от предпазния механизъм за ирландската граница, ако всички цели бъдат постигнати. \r\n \r\n„Правя всичко възможно, за да имаме сделка. Не ми харесва идеята за брекзит без сделка, защото това ще има катастрофални последствия както за Великобритания, така и за ЕС”, заяви той в интервю за „Скай нюз\". \r\n\r\n В центъра на разногласията между Лондон и Брюксел е клаузата, предвиждаща Обединеното кралство да остане в „единна митническа територия\" с ЕС, ако не бъде намерено по-добро решение след преходния период. \r\n \r\nЦелта е избягване на връщането на физическа граница между британската провинция Северна Ирландия и Република Ирландия, която е членка на ЕС. \r\n \n\t\t\t\t\t\t", "date": "2019.09.20", "title": "Юнкер е склонен на брекзит без предпазен механизъм"}
{"url": "http://www.bnews.bg/article/263499-katastrofiralata_karayancheva_izdala_zapoved_s_koyato_zabranila_dostapa_na_zhurnalista_dimitar_bayraktarov_v_narodnoto_sabranie", "text": "\n Би Нюз разбра, че на журналиста Димитър Байрактаров отново му е наложена цензура от катастрофиралата Караянчева, която придвидливо е издала устна заповед журналиста да не бъде допускан в Народното събрание. Би Нюз потърси коментар от потърпевшия. \r\n\r\n Б.Н.- Г-н Байрактаров, вярно ли е, че днес отново е потъпкана свободата на словото и Вие не сте бил допуснат като журналист в Народното събрание? \r\n\r\n Д.Б.-Да вярно е. \r\n\r\n Б.Н.-Имате ли някакво обяснение защо се случва това? \r\n\r\n Д.Б.- Една от служителките, които издават пропуските в прав текст ми заяви, че за мен е забранено, като заяви, че така и е разпоредено. Поисках някакъв документ, но заявиха, че заповедта е устна и са предупредени всички служители на Народното събрание. \r\n\r\n Б.Н.- Някой от журналистите в парламента дойде ли да ви подкрепи или да се поинтересува защо срещу един колега се упражнява такъв произвол и тормоз \r\n\r\n Д.Б.- Не никой не се е трогнал, а за да не ме питате защо, веднага ще поясня, защото по-голямата част от тези така наречени журналисти са просто едни държачи на микрофони или просто обслужващ персонал на властта. Днес с моя оператор станахме свидетели на една много интересна картина. Оказа се, че в 11 часа премиерът Борисов трябва да участва в парламентарен контрол, десетина минути обслужващите журналисти почнаха на бегом да пристигат от редакциите си, за да подържат микрофона на премиера. \r\n\r\n Б.Н. - Вие видяхте ли го премиера и попитахте ли го защо се упражнява този политически тормоз върху Вас? \r\n\r\n Д.Б- Ами аз нямаше как да не го видя, защото с оператора сме на улицата пред входа на Народното събрание слава богу улицата е публична собственост и от нея още няма кой да ни изгони. Естествено , че му зададох някои интересни въпроси, а той отговори в неговия стил. Всичко това е записано и във вторник ще бъде излъчено. \r\n\r\n Б.Н.- Всъщност, кой се страхува от вас? \r\n\r\n Д.Б.-.Знаете ли днес доста хора интервюирах, а тези които се страхуват просто избягаха през странични входове, а те има защо да се страхуват, тъй като са сътворили доста законодателни безобразия, от които страдат българските граждани. \r\n\r\n Б.Н.- Бихте ли разкрили какво искахте да питате депутатите днес?  \r\n\r\n Д.Б.- Ще бъда лаконичен, тъй като във вторник от 21.00 часа по телевизия Евроком смятам заедно с хората да ги зададем тези въпроси, но например исках да попитам Валери Симеонов си прокарва закон, с който ни задължава да го уважаваме? Аз не мога да го уважавам този господин и първият повод е обидата, която нанесе на майките на децата с увреждания, не мога да го уважавам и за това, че излъгаха българските пенсионери, че ще направят минималната пенсия преди две годи и половина 300 лева. Искахме да попитаме Корнелия Нинова кога е честна и искрена, тъй като БСП е срещу Истанбулската конвенция, а подкрепи Мая Манолова за кмет на София, която искаше да бъде въведена Истанбулската конвенция а с нея и онази опасна за децата ни джендър идеология. Искахме да питаме защо искат да ни натоварят с нов данък \"телевизор\" и още много неща, от които се интересуват българските граждани. Естествено направихме много интересни записи с много политици, а и държим една много интересна новина, която обаче ще пуснем във вторник от 21.00 часа в предаването ни.   \r\n\r\n   \r\n\r\n   \r\n\r\n   \r\n\r\n   \r\n \n\t\t\t\t\t\t", "date": "2019.09.20", "title": "Катастрофиралата Караянчева издала заповед, с която забранила достъпа на журналиста Димитър Байрактаров в Народното събрание!"}
{"url": "http://www.bnews.bg/article/263495-taybe_yusein_zagubi_vav_finala_na_svetovnoto_po_borba", "text": "\n Тайбе Юсеин не успя да защити световната си титла в категория до 62 килограма, след като загуби във финала на дисциплината от киргизстанката Айсулу Тинибекова с 3:5 на шампионата на планетата в Нур-Султан, Киргизстан, съобщава БГНЕС. \r\n\r\n В четвъртък Юсеин записа четири последователни победи, включително три с туш, за да стигне до решаващия мач за титлата, но днес успя да надделее над Тинибекова, която е пета от Олимпиадата в Рио де Жанейро 2016 и трета от Световното през 2017. Двубоят бе много равностоен, като Тинибекова водеше с 3:1 след първите три минути, но българката направи успешна атака минута преди края, за да изравни при 3:3. В заключителните секунди Юсеин допусна грешка и позволи на съперничката си да стигне до нови две точки и по този начин да спечели световната титла. \r\n\r\n По този начин Юсеин си тръгва от Казахстан със сребърен медал и квота за Олимпийските игри в Токио следващото лято. \r\n \n\t\t\t\t\t\t", "date": "2019.09.20", "title": "Тайбе Юсеин загуби във финала на Световното по борба"}
{"url": "http://www.bnews.bg/article/263484-ochakvat_se_motivite_za_osvobozhdavaneto_na_dzhok_polfriyman", "text": "\n Очаква се днес съдът да публикува всички мотиви, с които освобождава австралиеца Джок Полфрийман от затвора. \r\n\r\n Преди 12 години той намушка смъртоносно с нож 20-годишния Андрей Монов в центъра на София. За убийството чужденецът е осъден на 20 години затвор. \r\nПолфрийман обаче излиза предсрочно. Решението е на Софийския апелативен съд. \r\n\r\n Според САС той вече е излежал по-голямата част от наказанието си. Председател на състава е Калин Калпакчиев, а членове – Весислава Иванова и Виолета Магдалинчева. \r\n\r\n В затвора Полфрийман стана председател на затворническо сдружение, което се бори за правата на лишените от свобода. \r\n\r\n През 2015 г. беше номиниран за „Човек на годината” от Български хелзинкски комитет (БХК). След протести номинацията беше оттеглена. \r\n \n\t\t\t\t\t\t", "date": "2019.09.20", "title": "Очакват се мотивите за освобождаването на Джок Полфрийман"}
{"url": "http://www.bnews.bg/article/263481-politolozi_ubedeni_za_balotazh_v_sofiya", "text": "\nПолитолозите Димитър Ганев и Татяна Буруджиева коментираха единодушно в БНТ, че Йорданка Фандъкова и Мая Манолова имат шанс да отидат на балотаж. \r\n\r\n\"Има двама кандидати с някакви шансове. При госпожа Фандъкова можем да бъдем по-уверени в подкрепата, защото тя е партиен кандидат, ясна е партията, която седи зад нея и колко гласове може да й осигури. Ясно е до какви електорални нива стига г-жа Фандъкова.\", каза Татяна Буруджиева. \"При госпожа Манолова има шансовете, които са заявили социолозите и гражданите. Там въпросът е как ще се направи така, че с кампанията да се убедят хората да отидат и да гласуват. На Манолова ще ѝ е необходимо едно ветрило от гражданска подкрепа. Изборът е наистина граждански - хората трябва да отидат и да гласуват.\" коментира още Буруджиева, която е и бивш депутат от БСП. \r\n\r\nДимитър Ганев каза, че и Йорданка Фандъкова, и Мая Манолова са най-добрите кандидатури от ляво и от дясно на двете големи партии. \r\nИзхождам от резултатите на последните европейски избори. В София най-големите партии са ГЕРБ и БСП. Съответно и Манолова, и Фандъкова са едни от най-рейтинговите фигури - дори най-рейтинговите и от ляво, и от дясно. Това ми дава основание да смятам сигурно развитие - отиването на тези две кандидатури на балотаж. От тук нататък вече много неща зависят от самата кампания.\", допълни Ганев. \r\nПрипомняме, че Мая Манолова подаде оставка като национален омбудсман и обяви кандидатурата си за кмет на столицата, издигната от Инициативен комитет. В последствие бе подкрепена от Движение 21, Земеделски народен съюз, АБВ, Движение \"България на гражданите\", БСП, БСДП и др.\r\n\r\nНастоящият столичен градоначалник Йорданка Фандъкова стори това малко по - рано. Тя е официално издигната от партия ГЕРБ и се кандидатира за 4 - ти мандат. \n\t\t\t\t\t\t", "date": "2019.09.20", "title": "Политолози убедени за балотаж в София"}
{"url": "http://www.bnews.bg/article/263486-zhena_zagina_pri_pozhar_v_loveshko", "text": "\n Жена, на 63-години, е починала при пожар в тетевенското село Български извор. Това съобщават от областната дирекция на МВР в Ловеч, цитирани от „24 часа”. Тя е обитавала фургон в селото, а сигналът, че той гори, е получен на телефон 112 тази нощ около 2 часа. \r\n\r\n След като са потушили огъня, огнеборците са открили жената мъртва върху леглото й. По първоначална информация няма данни за умисъл. \r\n\r\n Причините за инцидента се разследват от районното управление на МВР в Тетевен, образувано е досъдебно производство. \r\n \n\t\t\t\t\t\t", "date": "2019.09.20", "title": "Жена загина при пожар в Ловешко"}
{"url": "http://www.bnews.bg/article/263483-prodalzhava_razsledvaneto_na_sluchaya_s_vzriven_avtomobil_v_stara_zagora", "text": "\n Продължава разследването по случая с взривения автомобил вчера в Стара Загора. Той е взривен пред жилищна кооперация и по чудо няма жертви. \r\n\r\n Колата е на семейството на помощник-съдебен изпълнител в кантората на частния съдебен изпълнител Кръстьо Ангелов. Основната версия е свързана именно с дейността на съпругата на собственика на автомобила. \r\n\r\n Предполага се, че за взрива е използван ацетилов газ – техника, позната от разбиването на банкомати. Този тип бомба не оставя следи, но пораженията са големи. \r\n\r\n При взривната вълна са изпочупени прозорци и дори входни врати на апартаменти в жилищната кооперация. \r\n\r\n Работим по всички възможни версии, каза в предаването „Тази сутрин” Валентин Георгиев от полицията в Стара Загора. \r\n\r\n Още вчера окръжният прокурор на града Дичо Атанасов обяви, че ще бъде прегледано всяко едно от делата, по които е работила помощничката на Ангелов. \r\n \n\t\t\t\t\t\t", "date": "2019.09.20", "title": "Продължава разследването на случая с взривен автомобил в Стара Загора"}
{"url": "http://www.bnews.bg/article/263485-eksploziya_i_pozhar_vav_fakultet_v_belgrad", "text": "\n Експлозия и пожар избухнаха в Технологично-металургичния факултет в Белград снощи. Няма пострадали, но има големи материални щети, съобщава БГНЕС. \r\n\r\n Факултетът работи нормално тази сутрин и няма опасност от замърсяване на въздуха, въпреки че по-рано някои медии съобщиха, че в съоръжението има висока концентрация на вредни газове. \r\n\r\n Инцидентът стана час след полунощ, когато е експлодирал хладилник с химикали в отдела за органична химия. „Моторът на хладилника с химикали е прегрял. В резултат на това е настъпила експлозия. Извършена е проверка и няма опасност. Факултетът работи нормално, съобщава Технологично-металургичният факултет. \r\n\r\n Пожарникарите бързо са се намесили и са успели да локализират пожара, като полицията е отцепила близките улици. \r\n \n\t\t\t\t\t\t", "date": "2019.09.20", "title": "Експлозия и пожар във факултет в Белград"}
{"url": "http://www.bnews.bg/article/263482-sledvashtite_sedmitsi_reshavashti_za_paket_mobilnost_spored_prevozvachi", "text": "\n\r\nФактът, че транспортната комисия реши да гласува пакета \"Макрон\" и да преоцени подкрепата си говори, че в текста има недоизгладени детайли, за което ние преди време алармирахме. Това заяви пред bTV Николай Рашов от Съюза на международните превозвачи.\r\n\r\nСпоред него извънредното гласуване показвало разколебана подкрепа за пакета.\r\n\r\nПрипомняме, вчера транспортната комисия на Европейския парламент отказа да изтегли текста. По тази причина следващата седмица се очаква да даде мандат за преговори с Европейската комисия и Европейския съвет.\r\n\r\nРашов обясни, че в момента това е единственият път пред комисията - институционалните преговори са единственият период, в който се изменят текстовете.\r\n\r\nТой е убеден, че има притеснения за цялата транспортна индустрия в Европа, не само в България. \n\t\t\t\t\t\t", "date": "2019.09.20", "title": "Следващите седмици - решаващи за пакет \"Мобилност\" според превозвачи"}
