{"url": "http://www.bnews.bg/article/263425-kobrata_napravi_neshto_zloveshto_s_taysan_fyuri", "text": "\n Кубрат Пулев не е впечатлен от представянето на Тайсън Фюри при победата над шведа Ото Валин. Официалният претендент за шампионския пояс на Международната боксова федерация (IBF) смята, че Циганският крал не е показал нищо интересно в мача в Лас Вегас миналата събота - това се разбра от интервю, което Кобрата даде за американска медия от залата на \"Топ Ранк\". Той засипа с тежки обиди британеца, допълни бТВ. \r\n\r\n При вида на нов плакат на Тайсън Фюри Пулев не се сдържа и го изтръгна от стената. Освен това българинът отбеляза, че британецът прилича на клоун. \r\n \n\t\t\t\t\t\t", "date": "2019.09.17", "title": "Кобрата направи нещо зловещо с Тайсън Фюри\r\n"}
{"url": "http://www.bnews.bg/article/263428-tsatsarov_potvardi_che_ima_proverka_po_signala_na_bonev_za_plateni_ot_prokopiev_protesti_sreshtu_geshev_i_borisov", "text": "\n Главният прокурор обяви, че подсъдимият за кражби от държавата Иво Прокопиев се проверява за плащане на протести с пари под масата и в сговор с други подсъдими и осъдени за корупция.  \r\n\r\n Според Цацаров крадливият раградски олигарх си присвоявал правото на \"говорител на демокрацията\". \r\n\r\n На въпроси на медиите има ли проверка на сигнала за платени протести, внесен преди седмица в прокуратурата от Йордан Боне, главният прокуроро заяви: \r\n\r\n \"Има проверка по този сигнал. А що се отнася за протеситте, които питате, всеки има право да протестира. Имаше такива и срещу мен и присъстваха същите политически лица, бивши министри и бивши адвокати с прекъснати права. Същите протести бяха и срещу мен, и бяха подкрепени от един медии, собственост на едно лице, което очевидно смята себе си за говорител на демокрацията. \r\n\r\n Това според мен са акции, каквито всеки има право да прави и да протестира. Не можем да отречем вероятно и присъствието на хора, които са там по убеждение. Но сред протестиращите има и хора, които изразяват страха на политически сили и хората, които стоят зад тях от тази кандидатура\", коментира Цацаров.  \r\n\r\n На въпрос дали това може да повлияе на процедурата и да се стигне до оттегляне, той бе категоричен, че такава възможност няма и не е предвидена именно от правилата, внесени преди време лично от бившия правосъден министър Христо Иванов. Той изрази и учудване, че сега същият човек протестира срещу собствените си правила. \r\n\r\n \"Този избор, срещу който сега се протестира, се провежда по правилата, които бяха предложени, гласувани и приети по времето, когато в тази сграда стоеше Христо Иванов (б.р.- Министерство на правосъдието). Тоест, той в момента протестира срещу избор, който се провежда по неговите правила. Не мога да му помогна затова, че Иван Гешев не му харесва или че аз не му харесвам\". \r\n\r\n   \r\n \n\t\t\t\t\t\t", "date": "2019.09.17", "title": "Цацаров потвърди, че има проверка по сигнала на Бонев за платени от Прокопиев протести срещу Гешев и Борисов "}
{"url": "http://www.bnews.bg/article/263433-mazh_zabi_nozhitsa_vav_vrata_na_voynik_v_milano", "text": "\n Въоръжен с ножица нападател заби оръжието си във врата и гърба на 34-годишен войник на площад „Пиаца Дуча д'Аоста“ пред Централната гара в Милано, Италия, съобщава БГНЕС. Нападателят е предполагаем чужденец и при задържане от полицията е крещял: „Аллах Акбар“. \r\n\r\n Според вестника нападателят е забил два пъти ножицата в дежурен военнослужещ, участвал в операция „Безопасни улици“. Престъпникът избягал от местопроизшествието, но скоро бил задържан от полицейски патрул, докато отново крещял \"Аллах Акбар\". Войникът е откаран в близката болница с животозастрашаващи наранявания. \r\n\r\n В момента се провежда разследване, за да се установи дали нападението е терористична атака. \r\n \n\t\t\t\t\t\t", "date": "2019.09.17", "title": "Мъж заби ножица във врата на войник в Милано"}
{"url": "http://www.bnews.bg/article/263426-samo_prez_avgust_19_detsa_sa_zaginali", "text": "\n 19 деца са загинали, а 774 са били ранени при автомобилни катастрофи от началото на годината до края на август, съобщи пред журналисти Мария Ботева от „Пътна полиция“. По думите й над 920 водачи, които превозват пътници, са санкционирани за нарушения за същия период, а общо над 5 500 нарушители са се движили с автомобили с техническа неизправност. \r\n\r\n Техническа неизправност е едно от нарушенията, санкционирани от „Автомобилна администрация“ при проверките на училищни автобуси. Над 1 000 проверки е извършила Агенцията в рамките на един месец преди началото на учебната година, каза пред журналисти заместник-директорът й Дамян Войновски. Той допълни, че са направени предписания и са издадени седем акта, а автобуси без обезопасителни колани не са установени. \r\n\r\n Ученическите автобуси в страната са близо 5 хиляди, посочи Дамян Войновски. По неговите думи преди началото на учебната година са проверени над 1 000 от тях. \r\n \"Там, където сме констатирали нарушения, сме дали предписания, тъй като голяма част от автобусите не извършват реални превози. Имаме издадени 7 акта за установени нарушения при тези, които са извършвали\". \r\n\r\n Войновски уточни, че нарушенията са от естеството на шофиране без изкаран психотест, без карта за квалификация, техническа неизправност на автобуса, и за непреминат допълнителен технически преглед за превоз на деца. \r\n\r\n Глобите са между 500 и 5000 лева в зависимост от това дали нарушението е на шофьора или на превозвача, уточни Войновски. \r\nНад 920 водачи, които превозват пътници, са санкционирани за нарушения от началото на годината, заяви Мария Ботева от \"Пътна полиция\". \r\n\"Повече от 5 560 са всъщност изобщо наказаните водачи на превозни средства, които са се движели с някаква неизправност. Повечето от тях са с фишове, тъй като законът претърпя известни промени\", допълни тя. \r\n \n\t\t\t\t\t\t", "date": "2019.09.17", "title": "Само през август: 19 деца са загинали"}
{"url": "http://www.bnews.bg/article/263434-maya_manolova_naglo_unizi_bsp_pred_tsvetanka_podkrepata_na_edno_npo_bilo_po_vazhna_ot_tazi_na_chervenata_partiya", "text": "\n Пред БТВ Мая Манолова обиди десетки хиляди столични социалисти като принизи подкрепата им за нейната спорна кандидатура до тази на едно НПО с един член. Очаква се червените да бойкотират още на първия тур кюстендилската адвокатка със съмнителна диплома. Манолова се отрече звучно от БСП като обяви, че не е молила партията за подкрепа, защото разчитала повече на “гражданите” и разни организацийки. \r\n\r\n Те били далеч по-важни в нейните очи. Манолова забрави откъде тръгна в политиката и кой я докара в столицата и постави БСП на един ред заедно с маргинални партийки, която се присламчиха към нея. Дали обаче гласовете от разни земеделци и дебегета стигат и за 0,01% от гласовете на столичани...В удобно интервю в студиото на приятелката си от Кюстендил Ризова Мая Манолова за пореден път не представи програма и екип, а бълваше празни общи приказки и клишета. \r\n\r\n Стратегическата грешка на Манолова е гнусливото отношение към подкрепата от БСП, която получи от немай къде. Левите избиратели още не могат да проумеят как след историята с Костинброд и издигането на Пеевски за шеф на ДАНС Манолова се отказа от БСП и се договори задкулисно с Бойко Борисов в Банкя да я направи омбудсман. В момента псевдодесни пиари подлъгват Манолова да неглижира бившата си партия БСП и да прави метани на провалени десни лидери и псевдо десни партийки, останали по-малко от половин файтон с хора. \r\n \n\t\t\t\t\t\t", "date": "2019.09.17", "title": "Мая Манолова нагло унизи БСП пред Цветанка! Подкрепата на едно НПО било по-важна от тази на червената партия"}
{"url": "http://www.bnews.bg/article/263415-simeonov_i_karakachanov_demonstrirat_che_za_vlast_sa_gotovi_na_vsichko", "text": "\n Спомняте ли си как Валери Симеонов и Красимир Каракачанов напето обвиниха ГЕРБ в изборни измами, даже ги заплашиха, че ще развалят коалицията! Със сигурност има хора, които са се хванали на тази лъжа. Всъщност така наречените патриоти са майстори на лъжите и политическото лицемерие. Дори само бегъл прочит на решенията на Общинските избирателни комисии (ОИК) разбиват на пух и прах всичките тези лъжи. В община Чирпан уж заплашващия ГЕРБ Валери Симеонов се е коалирал именно с ГЕРБ. В Благоевградско кметове на ГЕРБ са издигани като гражданска квота от НФСБ- партията на Валери Симеонов. В Бургас ВМРО направо си е включено в листата на ГЕРБ, тоест те са си едно цяло. В Пловдив хората вече говорят, че дали Тотев или Славчо Атанасов ще е кмет няма да има никаква разлика, просто и двамата били деца на ГЕРБ. Всъщност за познавачите има един съществен нюанс и това е, че на много места не става въпрос за ГЕРБ, а за структури на ГЕРБ, които са изцяло подчинени на прокудения Цветан Цветанов. Дали това не е тихия удар на Цветанов преливайки своите структури в партиите на Симеонов и Каракачанов, чрез което да бъдат обслужени определени олигархични кръгове предстои да видим. \r\n \n\t\t\t\t\t\t", "date": "2019.09.17", "title": "Симеонов и Каракачанов демонстрират, че за власт са готови на всичко!"}
{"url": "http://www.bnews.bg/article/263416-pochitame_svetitsite_vyara_nadezhda_i_lyubov_i_tyahnata_mayka_sofiya", "text": "\n На 17 септември църквата почита паметта на Светите мъченици София, Вяра, Надежда и Любов и отдава почит на добродетелите. \r\n \r\n \r\nПреданието разказва, че през втората половина на І век в Рим е живяла благочестива жена, християнка, която се казвала София. Тя имала три дъщери, които носели имената на християнски добродетели — Вяра, Надежда и Любов. \r\n \r\nМайката и дъщерите й не скривали своята вяра и я изповядвали открито. Като разбрал това император Адриан (117-138) заповядал да ги доведат при него. Когато застанали пред императора, всички присъстващи се изумили от стокойствието им. \r\n \r\nАдриан се опитал да ги убеди да принесат жертва на богинята Артемида, но младите момичета (Вяра била на 12 години, Надежда — на 10 и Любов — на 9 години) останали непреклонни, тогава императорът заповядал да ги изтезават жестоко. А майката била принудена да гледа нечовешките изтезания и страданията на децата си. Тя обаче проявила необикновена сила през цялото време. \r\n \r\nМомичетата не издържат на изтезанията и умират, а императорът разрешил на света София да вземе телата на дъщерите си и да ги погребе. Три дни след смъртта на децата си умира и майка им, която също била погребана при тях. Църква почита и света София като мъченица, защото като майка тя изживяла със сърцето си ужасните мъчения за Христа на своите възлюбени дъщери. Мощите на светите мъченици София, Вяра, Надежда и Любов почиват от 777 г. в Елзас, Франция. \r\n \r\nНа масата се слага прясна питка и грозде \r\n \r\nИмен ден имат: София, Вяра, Вера, Надежда, Надя, Любов, Любен, Любчо и сродни \r\n \r\n17 септември е и Денят на София. \r\n \n\t\t\t\t\t\t", "date": "2019.09.17", "title": "Почитаме светиците Вяра, Надежда и Любов и тяхната майка София"}
{"url": "http://www.bnews.bg/article/263417-kevork_kevorkyan_kak_radev_razdelya", "text": "\n КАК РАДЕВ РАЗДЕЛЯ \r\nПрезидентът Радев отиде в Парламента - и оттам да дразни управляващите, не му стига, че го прави при всеки повод, дори и от Шипка. \r\nТова не е трудно, понеже те пък се дразнят от всичко, станали са много докачливи, специално за критиките на Радев – иначе са си чувствителни като гьон, ако става дума за тегобите на Народа. \r\n\r\n След речта на Радев пропагандата на ГЕРБ запя на един глас: „Радев разделя нацията“, „Прекарва разделителни линии“, от този сорт. \r\nСтрува си да обърнем внимание на тази мантра – как точно става въпросното транжиране, на колко части го разделят клетия Народец. \r\n\r\n Бойко и два джипа да кара едновременно, пак няма да се справи - имам предвид, с наивността на някои хора себе си. \r\nНапример, нелепо е да дуднеш, че някой „разделя“, прекарва „разделителна линия“ – но да не си правиш труда да уточниш, какво, всъщност, разделя тази линия. \r\n\r\n Богати от бедни? \r\nСити от гладни? \r\nХора, които си въобразяват, че се реят в Рая – от ония, които завинаги са затънали в Блатото? \r\nИли просто ни разделя: Нас – от Него. \r\nА ние няма да го понасяме, дори да му отрежат езика. \r\n\r\n Какво извлича на показ от тягостният ни живот въпросното „разделение“? Замерят ни в лицето с него – и чувствено/екстазно се отдават на свадата с опонента си, нищо повече. В подобно състояние не са им нужни никакви аргументи. \r\n\r\n Да предположим, че става дума за „разделение“ между богати и бедни - това върши ли работа на критиците на Радев? Едва ли. \r\nДа оставим настрани крупните чорбаджии, освен тях има и известно количество поносимо заможни хора - но колко са те в сравнение с чудовищното мнозинство от абсолютни бедняци, които оцеляват в направо животински условия? \r\n\r\n Когато новата мадам Юнкяр не забелязва тия хора, това означава ли, че тя е по-заплесната дори от предшественика си? \r\nЩяхме да се обнадеждим, ако беше отчела българските клетници и кажеше две свестни думи за тях, например: „Европа ви вижда, няма да ви изоставим“ – някоя лъжа от този род, все е нещо. \r\nИначе излиза, че тя не знае, че ние сме държавата на бедняците, че с нас избърсват Дъното. \r\n\r\n Това е очевидно – защо се дразните тогава, когато някой ви го напомня? Опитайте се по някакъв начин да промените калпавия ни общ живот. \r\nНяма да е никак лесно да се случи това - и вината не е само на днешните управници. \r\nПристъпиха с грешния крак още 1990-та година - и така си маршируват и досега със сакатия крак. \r\n\r\n Да говориш за „разделителна линия“ е свръх нетактично, защото е очевидно, че тя разделя най-вече едно малцинство от донейде задоволени хора от едно огромно мнозинство, за което Животът е наказание. \r\n\r\n За да не сметне някой екзалтант, че това е преувеличено, нека се опита да поживее с 150 лева на месец, с 200 лева, дори с 300 лева. Ще бъде жесток експеримент. \r\n\r\n Такъв експеримент трябва да направят чудесните продуценти/Търсачи Иван и Андрей във „Фермата“. \r\nСледващият им сезон може да се нарича „Оцеляване“. Възрастни хора, преживящи с 120-150 лева месечно, да покажат устойчивостта си пред камерите. Това ще бъде невероятно свидетелство за Историята. \r\n\r\n Те ще оцелеят, разбира се, защото са калени от десетилетия недоимък, не са преструванковци като някои новонапъпили звездички. \r\nВероятно и те се учудват на магията на своето оцеляване. Опитайте от вкусотиите на техния живот - и сетне говорете за разделителни линии. \r\n\r\n Като си платиш тока и отоплението, ти остават 3-4 лева дневно за храна –да живеят безбройните кулинарни предавания! – и за някое и друго лекарство, ако се домогнеш до него, понеже нямаш пари да отидеш до града. \r\nАко пък, все пак, стигнеш до там, в немалко случаи ще завариш една изтърбушена от недоимък болница. \r\n\r\n Да се върнем в окопите около „разделителната линия“. \r\nТя има ли отношение към циганите, включва ли ги някак? \r\nВпрочем, колко са вече те – 300 хиляди или три пъти повече, някой знае ли изобщо. \r\nНепрекъснато се самозаплашваме, че демографската криза ще ни погълне. \r\nДо къде е стигнало това Поглъщане? \r\nЕто ви още една „разделителна линия“. \r\n\r\n И какво, всъщност, делят край „линията“? \r\nЛафовете/Химерите на новия Юнкяр - или реалния живот? \r\nИмат ли очи изобщо за реалния живот? \r\n\r\n Откъм бедняците пък „линията“ със сигурност изглежда като дълбок ров, пълен с вода, който пази Сектата. \r\nДариткова, която замени Цветанов в Парламента, спокойно си говори за „разделяне на нацията“. \r\nИ е майстор на касапския хумор: Йотова трябвало да учи Радев на политика, ехе, колко сме остроумни ние, големите политици. \r\n\r\n Г-жа Д., която е станала някакъв фактор между две примигвания на ББ - обаче се подиграва на Радев, който стана президент по волята на 2 милиона души, а пък ГЕРБ вече има около един милион гласа – заради това ли говорят за „линия“? \r\n\r\n Така погледнато, тя не разделя Народа, а разделя/отхвърля един от друг Сектата и Радев, утре и „неговите“ от БСП ще престанат да го припознават, засега все още се опитват да приватизират успеха му. \r\n\r\n В тази вражда - заради думи - Народът не го използват дори като параван. Той е без значение. \r\n\r\n Във всяка битка трябва да има разум. От двете страни на „разделителната линия“ също трябва да се проявява разум – още по-добре, ако това е Разумът на Сърцето. \r\nОпровергавайте с факти опонента си, кажете: „Ние обогатихме една малка част от народа, другите да чакат!“ \r\nЩе чакат, какви ще ги дъвчат. \r\n\r\n Една друга кака, която заслужава някой да напише книгата „Необикновените приключения на една минувачка в политиката“, няма да миряса, докато не предизвика някоя война. \r\nББ не трябва да забравя, че тя е от котилото на Плевнелиев, а това означава безотговорно говорене, доведено до съвършенство. \r\nПреди седмица с лекотата на безумец създаде криза с Русия заради една нищо и никаква изложба. \r\nДълго, след като никой няма да си спомня за тази особа, ще сърбаме горчивата отвара, приготвена от нея. \r\n\r\n Наскоро Захариева се хвалеше, че 16 хиляди души се върнали от чужбина - не каза обаче, прибрали ли са ги от своята страна на разделителната линия или са ги пратили в лагера на бедняците. \r\nХвалете се, когато върнете двата милиона наши бежанци. \r\n\r\n Да направим една проста сметка, какви сили има край „линията“: отсам се е настанила Сектата, нека притурим към нея и администрацията на всички нива – общо, да кажем, някъде към 500 хиляди души, по този показател сме рекордьори в ЕС. Рекорди от Дъното. \r\n\r\n А какво има от другата страна на „линията“: два милиона бежанци - не ги наричайте имигранти, те избягаха заради некадърността на Бандата Преходници/Сектанти; прибавете към тях един милион и 650 хиляди души, които някак оцеляват под границата на бедността; \r\nами циганите, които никой не ги брои - няма държава, в която най-маргиналната част от населението да е напълно захвърлена, защото не знаят какво да я правят; \r\nами другите бедняци със „средните“ заплати… \r\n\r\n От коя страна на „линията“ е огромната част от Народа, това гледайте. \r\n\r\n Какъв Радев, по дяволите, той ви е нужен, за да се съсредоточите върху него и да забравите другото. \r\nНужен, но неудобен, особено сравнен с Плевнелиев. \r\nНего пък някои медии непрекъснато го „пласират“, колкото и да е невъзможно да продадеш стока с изтекъл срок. \r\nЗапочвам дори да мисля, че го правят, за да подсещат публиката за Радев. \r\n\r\n Същият ефект се получава и когато говорите за някакви „линии“или за „разединяване“ – хората не са толкова изветрели, че да не си спомнят призивите от „онова“ време - всички да се „обединят“ около една партия/идея. \r\n\r\n Те се надяват на друго: животът им да не е подвластен в такава степен на неразумното каканижене, на несмисленото обговаряне дори на най-драматични събития. \r\n\r\n Те се случват навсякъде по света, но отношението тук към тях просто е нечовешко. \r\nЕто, и епилогът на касапницата край Своге: фирмата, която е строила пътя-убиец, го ремонтира – и се оказва, че и ремонтът е некачествен. \r\nИзплюват ви се върху лицето - а са от вашата страна на „линията“. \r\n\r\n Как ми се ще, някой най-сетне да помисли за клетия Народец, или най-малкото да спомене тегобите му; \r\nда проникне при него отвъд „разделителната линия“. \r\nДори да си признае, че не може нищо особено да направи за него, ще бъде запомнен от Историята. \r\n\r\n „Не мога да направя нищо повече за вас, част съм/сме от един провал - на света,на Европа, на хуманността…“. \r\nАко някой изрече тия думи, всичко ще му бъде простено. \r\nСъчувствието е будно обаче само при клетниците от Дъното. \r\n\r\n Кой да ги каже тия думи? Те са заети да очертават „разделителни линии“. Провиждат им се фронтови траншеи, готови са сами да ги копаят – те да останат на завет отсам, а Народът, изоставен на Бурите – оттатък. \r\nОттатък – в мрачината на клетия си животец. \r\n\r\n Впрочем, от коя страна на „линията“ е лъжата? \r\nИ какъв аргумент имате срещу бедността, кой я създаде? \r\nАко мълчите, ще се присъедините към „интелектуалните“ бандюги, които усърдно фалшифицират Прехода – а той, откъдето и да го погледнеш, е Времето на Преиначаванията. \r\n\r\n Как ще извъртите например, факта, че днес сме най-славните бедняци на Европа - и това ли се дължи на руския ботуш? \r\nИли на онези Случайници, които превърнаха Прехода в Ерата на Налудността? \r\n\r\n Имаме и някои малки утешения, все пак. \r\nВ Историята на последните три десетилетия със сигурност ще оцелеят думите на Нейчо Неев: „Егати държавата, на която аз съм вицепремиер!“ \r\nЦелият Преход ще се побере в тази мрачна, но и честна констатация. \r\n\r\n Егати линиите, егати фантазиите, егати фалшивите свади. \r\nЕгати търбусите… \r\n\r\n \r\n\r\n   \r\n \n\t\t\t\t\t\t", "date": "2019.09.17", "title": "Кеворк Кеворкян: КАК РАДЕВ РАЗДЕЛЯ"}
{"url": "http://www.bnews.bg/article/263418-dimitar_bayraktarov_kakvo_razbrahme_ot_katastrofata_na_tsveta_karayancheva", "text": "\n Какво разбрахме от катастрофата на Цвета Караянчева? \r\nНа първо място разбрахме колко свободни са медиите ни! Нито една медия не потърси другите хора участници в ПТП-то, дори не се поинтересуваха от здравословното им състояние. За сметка на това разбрахме от медиите за всички манипулации, пирони и т.н., които бяха извършени с Караянчева, тоест разбрахме и за \"обективното\" отразяване на медиите! Разбрахме и колко чупливи са управляващите и колко яки и нечупливи са обикновените хора! Разбрахме, че управляващите са изхарчили напразно нашите пари ( не, че им е за първи път) за луксозни мерцедеси, които нищо не чинят пред колите втора употреба на обикновените хора! Оказва се, че и мерцедесите са чупливи като управляващите! Така, че да слизат от тях! Поне да не харчат напразно народната пара! \r\n\r\n \r\n\r\n   \r\n \n\t\t\t\t\t\t", "date": "2019.09.17", "title": "Димитър Байрактаров: Какво разбрахме от катастрофата на Цвета Караянчева?"}
{"url": "http://www.bnews.bg/article/263430-shte_rabotya_s_energiya_i_reshimost_za_postigane_na_sdelka_za_brexit", "text": "\n Ще работя с енергия и решимост за постигане на споразумение за Brexit преди Великобритания да напусне ЕС на 31 октомври. Това заяви британският премиер Борис Джонсън на германската канцлерка Ангела Меркел. Двамата ще да обсъдят въпроса на среща в кулоарите на ООН следващата седмица, съобщава БТА. \r\n\r\n В състоялия се телефонен разговор \"премиерът подчерта, че Обединеното кралство и ЕС са се договорили да ускорят усилията за постигане на споразумение, което да не включва (предпазен механизъм за ирландската граница) и което британският парламент да може да подкрепи\", каза говорителят на Джонсън. \r\n\r\n \"Двамата лидери очакват да обсъдят тези въпроси допълнително на предстоящата сесия на Общото събрание на ООН в Ню Йорк\", добави говорителят. \r\n \n\t\t\t\t\t\t", "date": "2019.09.17", "title": "Ще работя с енергия и решимост за постигане на сделка за Brexit"}
{"url": "http://www.bnews.bg/article/263432-kashtata_v_koyato_se_vryaza_tir_v_borovan_ne_podlezhi_na_remont", "text": "\n Цистерна, превозваща течен сапун, се вряза в къща във врачанското село Борован. По чудо няма жертви, но щетите са сериозни. Петчленна фамилия, сред тях бременна жена и малко дете, остават без покрив. \r\n\r\n Според експерти, които извършиха оглед, имотът е сериозно повреден и не подлежи на ремонт. \r\n\r\n Най-сериозно пострадал е 27-годишен мъж, който в момента на инцидента е минавал по тротоара. Настанен е в болница. \r\n\r\n Малко след 7,30 ч.  живеещите на главната улица в Борован чуват тътен. \r\n\r\n „Изведнъж се вдигна нагоре един голям облак от пепел със силен гръм, когато излязох – страшна работа”, разказва очевидец. \r\n\r\n По време на инцидента семейство Конецовски още спели. \r\n\r\n Петя Конецовска разказва, че нещо паднало върху главата й, докато спяла. Оказва се, че това е стената на къщата.   \r\n\r\n „Веднага побягнах на втория етаж, бяха затрупани малката и дъщеря ми, разровихме бързо със зет ми”, споделя Петя. \r\n\r\n Дъщеря й е бременна и отишла във Враца за преглед с видеозон. \r\n\r\n Преди да се забие в къщата и да отнесе стената, водачът на гръцкия камион прекършва циментов електрически стълб и помита оградата.  \r\n\r\n Отхвърлен на няколко метра е 27 годишен мъж, който се движи по тротоара. Настанен е в болницата в Бяла Слатина с черепно-мозъчна травма и наранявания по цялото тяло.  \r\n\r\n „До оградата бях, той като ме удари, ме хвърли на 10-15 метра, паднах в безсъзнание, как съм оцелял, не знам – живо  чудо е”, споделя Тобияс Чобанов. \r\n\r\n Най-вероятно водачът на превозвалата течен сапун цистерна е заспал на волана или му е прилошало. Стана ясно, че не е употребил алкохол. Местните обаче разказаха, че трафикът е натоварен. \r\n\r\n Местните хора казват, че има поставени знаци, но шофьорите карат силно. \r\n\r\n „Още преди 50 години имаше проект да мине от Кальов мост обиколно шосе”, посочва жена от селото. \r\n\r\n По обяд цистерната беше изтеглена, но тревогата на обитателите е голяма. \r\n\r\n   \r\n \n\t\t\t\t\t\t", "date": "2019.09.17", "title": "Къщата, в която се вряза тир в Борован, не подлежи на ремонт"}
{"url": "http://www.bnews.bg/article/263421-bomba_gardovete_na_karayancheva_sa_zbranili_na_postradaloto_ot_katastrofata_semeystvo_da_razkazhe_za_sluchiloto_se", "text": "\n \r\nДетето, което вчера беше в колата с майка си, в която катастрофира с бясна скорост кортежа на председателката на парламента и в този момент се лекува в шуменската болница под засилена полицейска закрила според източници от МВР. Наши приятели в Шумен се опитаха да говорят с майката на детето след като успяха да заобиколят полицейските постове в болницата в града.  \r\nНо тя отказва да говори с думите:  \r\n\"Нямам право да говоря за катастрофата, нямам право, моля се детето ми да се оправи и емигрираме от тази държава. Разберете ме нямам право, не знаете какво преживявам в момента...\" Припомняме, че кортежа на Цвета Караянчева буквално е връхлетял върху жената със скорост около 180 километра в час, според експертизата на МВР и само щастливата случайност и бързата реакция на водачите са предотвратили в катастрофата да няма множество жертви.  \r\nДали е заплашена от някого жената няма как да знаем, но остава и загадка, защо тя и детето и не са качени вчера в правителственият хеликоптер заедно с Цвета Караянчева, а са зарязани в шуменската болница под полицейско присъствие. Според нашите приятели жената е видимо уплашена, а според нейни близки мъжът и в този момент пътува към България от чужбина където си вади хляба. Няма опасност за живота на детето са уверили доктори от болницата в град Шумен, но и те подчертават факта, че Караянчева буквално вчера не е била на себе си, а като са и казали, че трябва да и направят кръвна картина и изследвания е казала, че това ще стане само в София и то в болница която и посочи премиерът.  \r\nКакво крият в момента председателят на парламента и премиерът на България Бойко Борисов и дали е истина, че Караянчева е била буквално все още пияна след бурна нощ в заведение с кмета на Силистра тепърва ще разберем, но според доклада на НСО шофьора на колата на Караянчева е обяснил и забавеното си поведение с факта, че буквално не е спал предната нощ, а е дежурял с още няколко гарда пред заведение в крайдунавският град в очакване на председателката на парламента. \r\nИзточник Новината.БГ \r\n \n\t\t\t\t\t\t", "date": "2019.09.17", "title": "Бомба! Гардовете на Караянчева са збранили на пострадалото от катастрофата семейство да разкаже за случилото се! "}
{"url": "http://www.bnews.bg/article/263422-fatalen_skok_starets_se_samoubi_ot_tretiya_etazh_na_bolnitsata_v_dupnitsa", "text": "\n Възрастен мъж на 76 години от Дупница е починал, след като преди това е скочил от третия етаж на дома си, съобщиха от полицията.  \r\n\r\n Мъжът бил настанен за лечение в дупнишка болница в тежко състояние, където обаче въпреки усилията на лекарите, починал. При извършения оглед на място служителите на РУ Дупница не са установили следи от насилие. \r\n\r\n По случая е започнато досъдебно производство, уведомен е и дежурен прокурор. \r\n \n\t\t\t\t\t\t", "date": "2019.09.17", "title": "ФАТАЛЕН СКОК: Старец се самоуби от третия етаж на болницата в Дупница"}
{"url": "http://www.bnews.bg/article/263420-pasportnata_mafiya_zadeystva_mvro_da_oblekchava_rezhima_za_poluchavane_na_balgarsko_grazhdanstvo", "text": "\n Депутат от ОП алармира, че паспортната мафия е задействала МВРО да прави законодателни промени , чрез които да бъдат облекчени условията и режима за получаване на българско гражданство. Готвените промени трябвало и да осигурят на МВРО възможността да държи всички лостове за получаване на български паспорти, за да не секне търговията с наши тескерета! За тази цел мафията е осигурила огромен финансов ресурс, чрез който трябва да бъдат произведени достатъчен брой кметове, които без проблем да осигуряват необходимата адресна регистрация на бъдещите нови \"българи\". Паспортната мафия е осигурила според депутата и много от гласовете на МВРО на отминалите избори за членове на европейския парламент. Част от тази информация лъсна и в записите на метежниците, платени от олигарсите Прокопиев и банкера беглец! Реализирането на цялата схема започва на 18.09.2019 г. в съоптветната парламентарна комисия. Според депутата мафията е заделила подобаващ ресурс за стимулиране на достатъчен брой от членовете на комисията, за да може всичко да премине гладко и без много шум. Отделен е и ресурс за съответните медии, които да представят схемата като благородно дело защитаващо българщината! Ето и линк за сайта на комисията: \r\n\r\n Ето дневният ред на ресорната парламентарна комисия, където ще се даде старт на схемата:   \r\n \n\t\t\t\t\t\t", "date": "2019.09.17", "title": "Паспортната мафия задейства МВРО да облекчава режима за получаване на българско гражданство."}
{"url": "http://www.bnews.bg/article/263419-kirov_razkri_selski_poryadki_v_botev_samuilov_plashil_igrachite_s_mutri_ot_ohrana_si", "text": "\n Бившият треньор на Ботев (Пловдив) Николай Киров разкритикува ръководството на \"жълто-черните\" за решението да подложат играчите на детектор на лъжата. Най-успешният треньор на \"канарчетата\" през новия век показа, че е наясно с обстановката в клуба четири месеца след внезапното му уволнение.  \r\n\r\n Специалистът разкри, че по негово време е имало идеи за сплашване на футболистите. \r\n\r\n \"Причините за трудния полусезон не са в играчите или треньора. Всичко идва от най-високо ниво и ръководството носи вина за ситуацията на Коматево. Не е нормално играчите да бъдат подлагани на полиграф. Интересни методи от страна на ръководството имаше и по мое време. Всяка седмица се налагаха глоби, а веднъж собственикът (б.р. - Георги Самуилов) искаше да сплашва играчите с охраната си\", разкри пред Канал 3 Николай Киров.  \r\n\r\n \"Следя всички срещи във вътрешния шампионат и в евротурнирите, които играха отборите ни, за да бъда постоянно на линия. Правя го, за да бъда готов и да имам готовност относно това, което се случва във вътрешния шампионат\", каза Белия при гостуването вчера в Актуално студио \"Дерби\" с водещ Георги Симеонов-Мейса.  \r\n   \r\n\"По-трудно е да се поеме отбор в движение. Случвало ми се е с Ботев. Всеки треньор трябва да бъде готов и със своите знания да помогне на даден клуб. Обичам да говоря с факти. Никога не бих си позволил да коментирам работата на даден мой колега. В Ботев е доста променена ситуацията. Отборът успя да запази основата на своя състав. Де факто само Даниел Кайзер излезе от състава. Нещо, което в предните три години беше мечта за мен. Даде се възможност отборът да се надгради с четирима чужденци. В един момент те бяха и петима. За жалост, резултатите към момента не оправдават това нещо\", коментира Киров.  \r\n\r\n \"Нека хората в Ботев си правят изводи къде е грешката. Преди задължение на представителния отбор беше да влива средства от продажбата на футболисти. Просто се запълваха дупките с нови хора. Явно ситуацията е променена. Чета, че бюджетът е доста завишен. Лошото е, че винаги вината се хвърля върху футболисти и треньори. Определено проблемите са на други нива. Заявявал съм и на собственика, че проблемът е в комуникацията между различните нива. Аз виждам проблемите в междинното звено между собственик и треньор\", продължи бившият треньор на Ботев.  \r\n\r\n \"Една от важните роли на треньора е да бъде най-важният човек в съблекалнята. И в предни години е имало абсурдни идеи от страна на ръководството, но съм съумявал да ги спирам. Имах достатъчно време да си направя своите изводи за грешките, които съм направил. Аз уважавам всяко едно решение\", добави Николай Киров. \r\n \n\t\t\t\t\t\t", "date": "2019.09.17", "title": "Киров разкри селски порядки в Ботев! Самуилов плашил играчите с мутри от охрана си!"}
{"url": "http://www.bnews.bg/article/263427-vmro_se_zadeystva_da_prikriva_nekadarniyat_si_voenen_ministar_dokumenti", "text": "\n Пишман войводите от ВМРО се активизираха да прикриват некадърният си военен министър, като започнаха да обикалят телевизионните студия и да заблуждават населението с необходимостта от въвеждането на задължителната наборна служба. Така наречените патриоти дори заплашват обществото, че ако техните дъщери и синове не изкарат задължителна казарма те щели да се превърнат в пушечно месо. Сега очакваме от ВМРО и да ни задължат да се учим да яздим коне и да се предвижваме на кон, тъй като конницата е била най-силното оръжие на прабългарите. Каква всъщност е истината? На 28.10. 2010 г. Народното събрание приема с решение общата численост на въоръжените сили на Република България, която е не по-малко 37 000 души. \r\n\r\n Тази численост е следвало да бъде достигната до 31.12.2014 г. видно от решението на Народното събрание. Към днешна дата общата численост на въоръжените ни сили под \"вещото\" ръководство на вемереовският министър едва достига 32000 души или с цели 5000 души по- малко от предвиденото. Припомняме, че на тези хора се заплаща трудово възнаграждение и те се ползват от всички привилегии, които държавата им предоставя. Въпреки това поради некадърността на военния министър, желаещи да попълнят незаетите бройки във въоръжените сили няма. Висши офицери от армията ни се възмущават и от некомпетентността на говорителите от ВМРО и на скаталият се от военна служба Ангел Джамбазки, които откровено заблуждават и заплашват населението, че ако дъщерите и синовете ни не преминат през казарма ще се превърнат в пушечно месо. Интересно къде се научи да ползва оръжие Ангел Джамбазки, като не е преминал през задължителна военна служба. Експерти ни помолиха да обясним на пишман войводите за въоръжените структури, които многократно надвишават броя на въоръжените ни сили и това св: Охранителната фирма на МО МОБА с 800 охранители, МВР с общ щатен брой 61 170 вкл. жандармерия, гранична полиция, пожарна, полиция и пр., ДАНС – около 3000 офицери и сержанти, НРС – щат към 2000 офицери и сержанти, Главна дирекция „Охрана“ към МП – 1462 офицери и сержанти, НСО – с щат над 1200 офицери и сержанти, плюс неизвестен брой цивилни, Държавна агенция „Технически операции“ или ДАТО – около 500 души, Митническа полиция вкл. 17 мобилни групи на МФ – 68 щата, Общински полиция и охрана, 128 000 ловци регистрирани към септември 2018 г. и 138 000 часни лица и охранители законно въоръжени с пистолети и револвери, като малко над 75 000 от тях са бившите военни и служители на МВР, или общо около 337 000 души, които не се включват в състава на въоръжените сили на България.    \r\n \n\t\t\t\t\t\t", "date": "2019.09.17", "title": "ВМРО се задейства да прикрива некадърният си военен министър?- документи"}
{"url": "http://www.bnews.bg/article/263423-pravitelstvena_bolnitsa_iznese_informatsiya_za_sastoyanieto_na_tsveta_karayancheva", "text": "\n Към днешна дата състоянието на председателя на Народното събрание Цвета Караянчева е стабилно. Пациентката прекара спокойно нощта. Това стана ясно от прессъобщение, изпратено от директора на Университетска болница \"Лозенец“ Професор д-р Любомир Спасов до медиите. \r\n\r\n \"В случай на промяна на състоянието на председателя на Народното събрание, болница \"Лозенец“ ще информира медиите своевременно\", се казва още в лаконичното съобщение. \r\n\r\n Припомняме, че на 15 септември край Хитрино председателят на Народното събрание Цвета Караянчева пострада при катастрофа. Отнемане на предимство на автомобила на НСО е основната версия, по която работят разследващите. \r\n\r\n Според пътни експерти, нараняванията на Караянчева показват, че тя се е возила на задната седалка без колан. \r\n \n\t\t\t\t\t\t", "date": "2019.09.17", "title": "Правителствена болница изнесе  информация за състоянието на Цвета Караянчева"}
{"url": "http://www.bnews.bg/article/263429-gdbop_arestuva_chetirima_dushi_pri_spetsaktsiya_sreshtu_trafik_na_zheni", "text": "\n Четирима души са с повдигнати обвинения за участие в организирана престъпна група за трафик на жени, след съвместна операция на ГДБОП и Специализираната прокуратура. \r\n\r\n Престъпната група се е занимавала с трафик на жени с цел сексуална експлоатация у нас, в Германия и в Австрия. Претърсени са адреси в София, Ямбол, Силистра, а най-много обиски са извършени в Бургас. В тези градове групировката е била най-активна. \r\n\r\n Това разкриха на специална пресконференция директорът на ГДБОП Ивайло Спиридонов и ръководителят на Специализираната прокуратура Димитър Петров. \r\n\r\n Трафикантите са набелязвали своите жертви в заведения по Черноморието. Момичетата са били изнудвани да проституират по два начина. Първият е чрез симулиране на любов и връзка, чрез което са убеждавали жертвите си да заминат за Германия,  а след това оказване на натиск върху близките на момичето. Вторият способ е бил чрез записване на видео на уж случаен сексуален акт с набелязаната жертва, след което следва заплашване, че записът ще бъде разпространен. \r\n\r\n В хода на процесуално следствените действия са иззети скъпи предмети, в това число и часовници, както и 8 автомобила модели от 2018 и 2019 г. Иззети са пари и банкови нареждания, възлизащи на над 500 000 лв. \r\n\r\n По-голямата част от жертвите на престъпната група са в Германия, а у нас са 5 момичета. Всички те са пълнолетни. \r\n\r\n Предстоят разпити на свидетели. \r\n \n\t\t\t\t\t\t", "date": "2019.09.17", "title": "ГДБОП арестува четирима души при спецакция срещу трафик на жени"}
{"url": "http://www.bnews.bg/article/263424-istoriyata_na_edno_semeystvo_koeto_godini_chaka_za_transplantatsii", "text": "\n Цяло семейство години наред е в списъка с чакащи за трансплантация на бъбрек. Целият живот на Валя Огнянова и нейният син Оги преминава в очакване за нов живот. През април, след 11 години чакане, Оги получава нов бъбрек, но съдбата отново нанася тежък удар на майка му. Оказва се, че и другият й син се нуждае от трансплантация, съобщи БНТ. \r\n\r\n „Моят баща 21 години беше на хемодиализа и се оказа всъщност, че проблемът ни е наследствен“, обяснява Валя Огнянова, която от 13 години е на хемодиализа. \r\n\r\n „Диализата не ме лекува по никакъв начин мен. Тя само ме поддържа жива и в същото време лекичко и бавничко ме убива. Скапва абсолютно всички органи, скапва костите и в един момент „чао““, разказва жената. \r\n\r\n През април месец по-големият й син дочаква животоспасяващата интервенция. \r\n\r\n „Оги беше 11 години на диализа. Април месец го трансплантираха и засега всичко е наред. Мисли за утре, когато беше на диализа, той просто си караше ден за ден, докато сега вече си има планове, чертае си някакви негови неща. Усмихва се повече. Но след два месеца брат му зае неговото място. За него казвах, че е единственият здрав в нашето семейство, а то се оказа, че не е така. Дойде ни като гръм от ясно небе. Беше в кома известно време и сега старата песен на нов глас.“, допълва майката. \r\n\r\n Да живееш живота си в очакването на шанс за нов е трудно, но не и невъзможно. Доказва го Валя, която вярва, че с времето хората са станали по-добри и отговорни към останалите. \r\n\r\n „По телефона с мен се свърза бащата на момченцето, което на практика спаси живота на Оги. За майката и бащата какво мога да кажа… изпитвам голяма признателност към тях. Те дадоха нов живот на сина ми!“, благодарна е жената. \r\n\r\n Около 700-800 пациенти чакат за бъбречна трансплантация, съобщи завеждащият направление по онкоурология в Клиниката по урология при МБАЛ“Александровска“ проф. Петър Панчев. Той е един от първите организатори на бъбречната трансплантация в България. \r\n\r\n Годишно се правят максимум 20 трансплантации. Причината е, че няма донори. „Има чакащи, екипи и бази за трансплантация, но няма донори“, заяви той. \r\n \n\t\t\t\t\t\t", "date": "2019.09.17", "title": "Историята на едно семейство, което години чака за трансплантации\r\n"}
{"url": "http://www.bnews.bg/article/263431-golyam_pozhar_kray_varna", "text": "\n Голям пожар бушува във Варна. Запали се боровата гора над квартал „Виница\". \r\n\r\n Огнената стихия тръгва от гробищния парк в квартала, а впоследствие се прехвърля върху близката борова гора.  \r\n\r\n Заради засушаването пламъците бързо обхващат значителен район.  \r\n\r\n Въпреки трудния терен обаче, за около час огнеборците успяха да спрат разпространението на пожара, след което го потушиха. \r\n\r\n Това е много сложен горски пожар, когато горе гори бора. Първите ни действия бяха за локализиране, за сваляне на пламъка долу ниско\", обяснява пожарникарят Ивайло Янчев. \r\n\r\n „Хубавото беше, че нямаше вятър. След нас дойдоха общо 7 автомобила с по 3-4 пожарникаря, направете сметка колко са. Всички се включиха много активно\", заяви Петя Кюпова, началник на I районна служба – Варна. \r\n \n\t\t\t\t\t\t", "date": "2019.09.17", "title": "Голям пожар край Варна"}
