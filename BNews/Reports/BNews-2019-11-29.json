{"url": "http://www.bnews.bg/article/264584-strelba_na_london_bridzh", "text": "\n Емблематичният \"Лондон бридж\" е блокиран от полиция и се чуват изстрели, съобщава Би Би Си. Съобщава се за няколко ранени. По първоначална информация има и задържан за инцидента. \r\n\r\n Репортер на медията казва, че е видял група мъже на моста, които са участвали в сбиване. При пристигането на полицията са се чули и огнестрелни изстрели. \r\n\r\n Полицията съобщи, че се е отзовала на сигнал за нападение с нож на моста Лондон бридж, има няколко ранени, съобщава \"Ройтерс\". \r\n\r\n Лондонската полиция е потвърдила, че е ангажирана с инцидент на \"Лондон бридж\" и съветва хората в близост до местопрестъплението да следват инструкциите на силите на реда. \r\n\r\n Mостът е отцепен за движение, на мястото са изпратени много полицейски екипи и линейки.  Влaстите засега разглеждат случая като инцидент. \r\n\r\n Очаквайте подробности! \r\n \n\t\t\t\t\t\t", "date": "2019.11.29", "title": "Стрелба на \"Лондон бридж\""}
{"url": "http://www.bnews.bg/article/264580-rumanskiyat_prezident_yon_iliesku_na_sad_zaradi_revolyutsiyata_prez_1989_g", "text": "\n Върховният касационен съд на Румъния започна гледането на делото за престъпления срещу човечеството по време на Революцията през 1989 г., предаде агенция Аджерпрес. Обвиняеми на процеса са вторият румънски президент Йон Илиеску, бившият вицепремиер Джелу Войкан Войкулеску и бившият шеф на Военната авиация генерал Йосиф Рус. \r\n\r\n За разлика от повечето източноевропейски страни, падането на социалистическия режим в Румъния не мина безкръвно. Началото на революцията бе дадено с въстанието в Тимишоара, в резултат на което комунистическия диктатор Николае Чаушеску бе свален от власт на 22 декемри 1989 г.. \r\n\r\n В образувалия се властови вакуум, властта тогава бе поета от тъй наречения Фронт за национално спасение.  Главни действащи лица във фронта са представители на комунистическата номенклатура, които са били изпаднали в немилост пред Чаушеску. Водеща фигура е бил Илиеску, който дълго време е бил спряган за наследник на комунистическия диктатор, но след това е бил отстранен и преназначен на постове в провинцията. \r\n\r\n Според обвинителния акт, на фона на влошаване на отношенията между Румъния и СССР след събитията в Прага през 1968 г., но и заради повсеместното дълбоко недоволство сред обществото, обвиняемите са сформирали дисидентска група с цел сваляне от власт на Николае Чаушеску, но оставане на Румъния в сферата на влияние на СССР. \r\n\r\n Прокурорите  отбелязват, че не само тази група е имала враждебно отношение към режима, но заради длъжностите, които са заемали, и в резултат на развоя на събитията от 22 декември нататък, може да се твърди, че само тази група е успяла да осъществи целите си. \r\n\r\n Според прокурорите групата около Йон Илиеску е действала хитро и ефективно при поемането на политическата и военната власт през декември 1989 г. Така цялата военна сила на Румъния - министерството на отбраната, на вътрешните работи, департаментът за държавна сигурност и Патриотичната охрана, е била поставена на разположение на Съвета на Фронта за национално спасение и неговото ръководство. \r\n\r\n От този момент нататък политико-военната група на Съвета на Фронта за национално спасение, сформирана от Йон Илиеску, Силвиу Брукан, генерал Виктор Стънкулеску, генерал-майор Николае Милитару и Джелу Войкан Войкулеску, е вземала важните решения от политически и военен характер. Генерал Йосиф Рус пък се е намесил в плана за отбрана на международно летище „Отопени” и по този начин е допринесъл за смъртта на 48 души (40 военни и осем цивилни) и тежкото нараняване на 15 други. \r\n\r\n В обвинителния акт се посочва, че вечерта на 22 декември 1989  г. е започнала мащабна и сложна акция по въвеждане в заблуждение на населението чрез диверсии и дезинформации, координирана от Висшия военен съвет. Чрез създаването на „обща психоза на тема тероризъм\" са били създадени редица ситуации на хаотична стрелба, приятелски огън, противоречащи си военни заповеди. Това е довело до смъртта на 862 души, раняването на 2150 души, лишаване от свобода и нанасяне на психически травми на стотици, посочват прокурорите. \r\n\r\n В тази атмосфера на диверсии и дезинформации са били създадени и условията за осъждане и изпълнение на присъдата на двойката Елена и Николае Чаушеску чрез симулиран съдебен процес, отбелязват още от обвинението. \r\n\r\n Това е второто обвинение за престъпления срещу човечеството срещу Йон Илиеску. Другoтo е за потушаването на миньорските бунтове и протести в Румъния през 1990 г. Йон Илиеску бе президент на северната ни съседка два мандата, като в началото се самообяви за държавен глава след разстрела на Чаушеску през декември 1989 г., а след това бе избран на изборите през 1990 г. Той бе начело на Румъния от 1989 до 1996 г. и за втори път от 2000 до 2004 г. \r\n \n\t\t\t\t\t\t", "date": "2019.11.29", "title": "Румънският президент Йон Илиеску на съд заради революцията през 1989 г."}
{"url": "http://www.bnews.bg/article/264585-prokuraturata_atakuva_v_sada_tarifata_za_vinetkite", "text": "\n Върховната административна прокуратура атакува в съда винетните такси. Тя е поискала Върховният административен съд (ВАС) да отмени цялата Тарифа за таксите, които се събират от Агенция „Пътна инфраструктура“ (АПИ), съобщи интернет порталът lex.bg. \r\n\r\n В момента цената на годишната винетка за автомобили е 97 лева, а на месечната – 30 лева. За тирове и автобуси цената на месечната винетка е от 80 до 174 лв., в зависимост от екологичния компонент. \r\n\r\n Тази година най-голямата промяна при пътните такси беше, че електронната винетка замени хартиената, като към средата на септември приходите от електронните възлизаха на над 320 млн. лева. \r\n\r\n Самите винетни такси са регламентирани в Закона за пътищата, но цената за различните видове се определя именно в Тарифата за таксите на АПИ, за чиято отмяна настоява прокуратурата. \r\n\r\n От държавното обвинение са установили, че тарифата е издадена без мотиви, които би трябвало да са налице при внасянето на проекта за нея и да са публикувани на сайта на Министерския съвет, който я одобрява с постановление. \r\n\r\n ВАП посочва, че на практика не е изпълнено задължението по закон да се проведе обществена консултация с гражданите и юридическите лица (чл. 26, ал. 2 от ЗНА). \r\n\r\n Според ВАП в случая е допуснато нарушение и на чл. 28, ал. 4 от ЗНА, според който проектите на нормативни актове, към които няма мотиви или доклад не се обсъждат от компетентния орган. \r\n\r\n С тези аргументи Върховната административна прокуратура иска съдът да отмени тарифата за всички такси, събирани от АПИ. Те са за най-различни  дейности – от пътна такса за транзит, през разрешение за поставяне на билбордове, до такса за откриване на крайпътна бензиностанция. \r\n\r\n Тричленен състав на ВАС е допуснал протеста за разглеждане и е насрочил делото за 14 април 2020 г. Всеки, който е заинтересован от изхода му, може да се присъедини към него до началото на устните състезания. \r\n \n\t\t\t\t\t\t", "date": "2019.11.29", "title": "Прокуратурата атакува в съда тарифата за винетките"}
{"url": "http://www.bnews.bg/article/264582-bomba_zhurnalistat_dimitar_bayraktarov_razmaza_dikov_i_evrokom_dokumenti", "text": "\n Журналистът Димитър Байрактаров публикува разгомяващ коментар, в който повдигна завесата за спряното предаване \"Бареков и Байрактаров без цензура\" от телевизия Евроком. Ето какво написа журналиста в своя Фейсбук профил: \r\n\r\n \"Току-що излизам от Евроком, където смелчаците ми дадоха право на отговор за 42\" секунди. Гледайте довечера ЕвроДикоф, за да видите дали ще посмее да пусне записът след тези 42\" секунди? Дали ще покаже как му трепереха ръцете, когато бе разобличен с документ? \r\n\r\n Дали ще има доблест този смелчага да си покаже договора и да обясни кой плаща за неговото и още две предавания? Дали този радетел на истината, ще покаже как се отмята от твърденията си, че с Николай Бареков дължим пари на Евроком? \r\n\r\n Дали този водещ, както е регистриран, ще има смелостта да пусне твърдението си, че е бил сам на себе си продуцент и Евроком на него му плащали, но не знаел какъв е произхода на парите? \r\n\r\n Интересно как така Евроком на единия продуцент плаща, а от другия иска пари да му се плаща? И за капак спира предаването на продуцента, който плаща, за да могат двама журналиста да говорят свободно и без цензура? Дали е свободен Диков? Дали е зависима медия Евроком от политици и олигарси?\" \r\n\r\n \r\n\r\n   \r\n \n\t\t\t\t\t\t", "date": "2019.11.29", "title": "Бомба! Журналистът Димитър Байрактаров размаза Диков и Евроком!- документи"}
{"url": "http://www.bnews.bg/article/264589-ogromen_skandal_v_evrokom_vizhte_kak_byraktarov_razoblichi_dikov_v_lazha_video", "text": "\n   \r\n\r\n Огромен скандал се развихри в Евроком по време на предаването Евродикоф. Оказа се, че Диков е излъгал зрителите за сваленото предаване \"Бареков и Байрактаров без цензура\" като е заблудил зрителите, че Бареков и Байрактаров не са си платили за две предавания. \r\n\r\n Димитър Байрактаров е поискал право на отговор, а Евроком и Диков решиха да му се подиграят като му дадоха само 42 секунди за отговор. Байрактаров обаче като опитен журналист отговори перфектно и разказа каква е истината за свалянето на предаването, като разобличи Диков в лъжа! \r\n\r\n След като приключи с отговорът си Димитър Байрактаров продължи да разобличава Диков и Евроком, която се оказа, че е завладяна като медия от политици и олигарси! Вижте видеото защото то е повече от показателно! \r\n\r\n \r\n\r\n   \r\n \n\t\t\t\t\t\t", "date": "2019.11.29", "title": "Огромен скандал в Евроком! Вижте как Бйрактаров разобличи Диков в лъжа!- видео"}
{"url": "http://www.bnews.bg/article/264581-samuilov_skochi_na_vasilev_obeshta_vidimi_rezultati_sled_vreme_i_razmaha_s_prast_na_fenovene", "text": "\n Напоследък в Ботев ври и кипи. Декларации следват контрадекларация и обратно. Напрежението между бившия бос и сегашния ескалира. Феновете са 2 шок и ужас какво се случва с най-стария български клуб. Днес думата взе и настоящият собственик на клуба, който вчера бе обвинен от забегналия в Белград банкер Цветан Василев, че е само номинален такъв: \r\n\r\n Президентът на Ботев Пловдив - Георги Самуилов излезе с официално обръщение в клубния сайт към всички привърженици на отбора, заради събитията, които се случиха през последните няколко дни. \r\n\r\n \r\nПрез изминалите дни в публичното пространство ръководството на клуба в мое лице е обект на несправедливи атаки и остри критики. Поставя се под въпрос ангажираността ми с каузата ПФК \"Ботев Пловдив“ от тези, благодарение на които най-старият футболен клуб в България беше докаран почти до колапс. За мен първостепенна задача продължава да бъде запазването на положителната атмосфера в клуба, изграждането на силна екипност и заздравяване на колектива. Това е дълъг процес, който изисква търпение, а видимите резултати идват след време. \r\n \r\nЗаедно с членовете на ръководството продължаваме да работим за завършването на строежа на клубния стадион, но това може да стане само по правилен и законен начин. Няма място за компромиси, когато става въпрос за дома на ПФК \"Ботев Пловдив“. С всяването на изкуствено напрежение и прокарването на изфабрикувани внушения се цели единствено да бъде разрушено постигнатото досега. В противен случай ще преосмисля моите действия! Вярвам във вашата мъдрост и разум! \r\n\r\n С уважение, Георги Самуилов \r\n \r\n  \r\n \n\t\t\t\t\t\t", "date": "2019.11.29", "title": "Самуилов скочи на Василев, обеща видими резултати след време и размаха с пръст на феновене! "}
{"url": "http://www.bnews.bg/article/264579-3489_dushi_v_tirana_sa_ostanali_bez_dom_zaradi_zemetresenieto", "text": "\n Албанският премиер Еди Рама на днешното правителствено заседание направи равносметка за броя на сградите, които са унищожени от катастрофалното земетресение, в което живота си загубиха 49 души, а 750 са ранени, съобщава в. \"Слободен печат\", цитиран от БТА. \r\n\r\n Рама заяви, че освен в Дуръс и Туман, щети по домовете има и в Тирана. Според първоначалната равносметка в Тирана 3480 души са без покрив над главите си. В Дуръс на различни места са настанени 1260 жители, от които 625 - в хотели, а 360 - в спортни зали. Другите са или при свои близки и приятели, или в палатки. \r\n\r\n В Туман около 500 души са настанени в палатки, но започна тяхното транспортиране в хотели в Шенгин. Днес палатките в Туман и Лач ще бъдат вдигнати и жителите ще бъдат настанени в хотели, каза Рама. Той посочи, че в Дуръс са повредени 701 сгради, а 12 са напълно унищожени, 176 обекта са изравнени със земята. \r\n\r\n Говорейки за пристигналата до момента помощ, Рама каза, че са събрани 5 милиона евро и 1,5 милиона долара. \r\n \n\t\t\t\t\t\t", "date": "2019.11.29", "title": "3489 души в Тирана са останали без дом заради земетресението"}
{"url": "http://www.bnews.bg/article/264586-borisov_poiska_i_prie_ostavkata_na_sotsialniya_ministar_biser_petkov", "text": "\n Министър-председателят Бойко Борисов поиска и прие оставката на министъра на труда и социалната политика Бисер Петков. Това съобщиха от правителствената информационна служба.  \r\n\r\n Кадровото решение на премиера е въз основа на натрупани във времето основания. Министър-председателят Борисов счита, че темповете, с които Министерството на труда и социалната политика работи, не отговарят на обществено-политическите очаквания. \r\n\r\n \r\n \n\t\t\t\t\t\t", "date": "2019.11.29", "title": "Борисов поиска и прие оставката на социалния министър Бисер Петков"}
{"url": "http://www.bnews.bg/article/264567-tramp_s_iznenadvashta_vizita_v_afganistan", "text": "\n Доналд Тръмп изненадващо се появи в Афганистан. Президентът на Съединените щати отишъл на необявено посещение на американските войници в азиатската страна. \r\n\r\n Тръмп посетил казармите, които са на хиляди километри от дома, по случай един от най-големите празници за американците - Денят на благодарността. \r\n\r\n Американската кампания в Афганистан е най-дългата война в историята на страната. Доналд Тръмп на няколко пъти се заканва, че ще върне войниците у дома. \r\n \n\t\t\t\t\t\t", "date": "2019.11.29", "title": "Тръмп с изненадваща визита в Афганистан"}
{"url": "http://www.bnews.bg/article/264570-prokuraturata_iska_v_sada_da_registrirat_nyama_takava_hubava_darzhava_na_slavi", "text": "\n Няма такава хубава държава – така трябвало да се разбира посланието на партията на шоумена Слави Трифонов. Това обявиха адвокатите му пред Софийския градски съд (СГС), който днес заседава по искането за регистрация на партия „Няма такава държава“. \r\n\r\n Представителите на Трифонов, който е избран за председател на формацията, направиха специален коментар за името. „Учредителите са подходили с позитивно чувство към името. Ние не отричаме държавността, напротив – казваме: Няма такава хубава държава“. А с допускането ни до политическия живот тя ще стане още по-хубава“, заяви един от адвокатите. \r\n\r\n Той посочи, че формацията е изпълнила всички изисквания за регистрация и не нарушава нито едно изискване на Конституцията и Закона за политическите партии (ЗПП). \r\n\r\n Конституцията забранява образуването на политически партии на етническа, расова или верска основа, както и партии, които си поставят за цел насилствено завземане на държавната власт, пише още Leks.bg. \r\n\r\n А ЗПП посочва, че те не могат да използват в символите си герба или знамето на България или друга държава, както и че не могат да накърняват общочовешките ценности и да противоречат на добрите нрави. \r\n\r\n Именно символът на „Няма такава държава“ е другият въпрос, по който има дискусия. Той представлява ръка, на която са нанесени три цветни ивици – бяла, зелена и червена, както в българския флаг. \r\n\r\n Според адвокатите на „Няма такава държава“ обаче това не е българското знаме. Позовавайки се на Закона за държавния печат и националното знаме, те посочиха, че за българския флаг има строги изисквания – да е с правоъгълна форма, да има определена наситеност на цветовете и др. А символът на партията е с „разтекли се цветове, с друга наситеност и няма правоъгълна форма“. \r\n \n\t\t\t\t\t\t", "date": "2019.11.29", "title": "Прокуратурата иска в съда да регистрират \"Няма такава (хубава)държава\" на Слави                                          "}
{"url": "http://www.bnews.bg/article/264578-osadiha_78_godishen_mazh_za_uchastie_v_telefonni_izmami", "text": "\n По наказателно дело на Районна прокуратура-Кърджали е осъден А.А., на 78 г.,  за това, че в съучастие като помагач, при условията на продължавано престъпление, в гр. Добрич, гр. Габрово и  гр. Кърджали,  с цел да набави за себе си или другиго имотна облага поддържал в заблуждение три жени, като с това им причинил имотна вреда в общ размер на 18 250 лева. Това съобщиха от пресцентъра на Апелативна прокуратура-Пловдив. \r\n\r\n Районен съд – Кърджали е наложил на А.А. наказание от две години „лишаване от свобода“ условно с четири години изпитателен срок, като делото е преминало по съкратеното съдебно следствие.   \r\n\r\n През месец април 2018 г. А.А. позвънил по телефона на непознат мъж, който бил публикувал обява, че търси пазач. Непознатият му обяснил, че работата няма да е за портиер, а се нуждае от куриер, който да пренася пари от клиенти до фирма за отоплителни инсталации в гр. Велико Търново. За всяка пратка подсъдимият щял да получава по 100 лева. \r\n\r\n А.А. се съгласил, като по тази схеми били измамени три  жени.  Те били убеждавани от непознатия мъж, че ще помагат на полицията за залавяне на телефонни измамници и за това трябва да предадат парите и бижутата, които съхраняват вкъщи. \r\n\r\n Така две от жените хвърлили от терасите на домовете си торбички с пари, златни и сребърни бижута, а третата ги оставила пред дома си. Подсъдимият ги взимал по указания на непознатия си „работодател“. А.А. бил наясно, че участва в схема за телефонни измами и не носел парите и накитите до посочените от непознатия мъж места, а ги запазвал за себе си. \r\n\r\n В хода на разследването А.А. е върнал всички пари и бижута, с изключение на сумата от 1 000 лева. Присъдата подлежи на протест и обжалване пред Окръжен съд-Кърджали. \r\n \n\t\t\t\t\t\t", "date": "2019.11.29", "title": "Осъдиха 78-годишен мъж за участие в телефонни измами"}
{"url": "http://www.bnews.bg/article/264572-chetirima_dushi_v_aresta_za_skimirane_i_iztochvane_na_bankovi_karti", "text": "\n При специализирана спецакция в София ГДБОП задържа четирима души за изработване на скимингустройства, монтирането им по банкомати и неправомерно теглене на парични средства. Двама от арестуваните са братя, които живеят в Нови Хан, информира МВР. \r\n\r\n Разследването е започнало след сигнал от чужбина. Единият от участниците е съден през 2015 г. във Виетнам за скимиране на банкови карти, вторият е задържан през 2017 г. в Чили за неправомерно теглене на средства и е излежал ефективна присъда, третият е задържан за същото в Талин, Естония, съобщи говорителят на Специализираната прокуратура Сийка Милева.  \r\n\r\n От държавното обвинение уточниха, че ролите в групата са били разпределени. Един от тях е изработвал самите сканиращи устройства, а другите са набирали и обучавали мулета, които да теглят парите. \r\n\r\n Самото теглене е ставало в страни като Индонезия, Бали, Тайланд, Перу, където  банкоматите не са осигурени с ЧИП и ПИН система. \r\n\r\n Финансовите постъпления се връщали в България на малки суми. Мулетата, след като теглели средствата, ги превеждали чрез системите за бързо разплащане на имената на роднини на членовете на престъпната група. \r\n\r\n Скимиращата техника се е пращала по шофьори на транспортни компании или спедиторски фирми и била най-вече за страни от Европейския съюз. \r\n\r\n В рамките на операцията са претърсени 7 адреса и 3 автомобила, установени са две помещения, в които се е изработвала необходимата за обирите техника. \r\n\r\n Разследващите са иззели външни хардискове, флаш памети, мемори карти и други устройства, предназначени за изготвянето на скимиращи устройства, част от които бивали поставяни в самия слот на банкоматите, като по този начин те ставали незабележими, уточни прокурор Милева. \r\n\r\n „Работихме усилено почти две години, защото целта ни не беше да задържим мулетата, а да стигнем до организаторите и лицата, които реално изработват устройствата”, каза прокурор Милева и  допълни, че групи от такъв характер са много конспиративни и трудно се стига до тях - липсват телефони, пазят се от контакти. \r\n\r\n На четиримата членове на групата са повдигнати обвинения и са им наложени мерки „парична гаранция“.  \r\n \n\t\t\t\t\t\t", "date": "2019.11.29", "title": "Четирима души в ареста за скимиране и източване на банкови карти"}
{"url": "http://www.bnews.bg/article/264575-italianskata_politsiya_sprya_organizatsiyata_na_kraynodyasna_partiya", "text": "\n Специализирана акция на италианската полиция осуети организацията на крайнодясна партия, обвързана с националсоциалистическата идеология. \r\n\r\n При операцията, проведена на територията на цялата страна, са конфискувани оръжия, нацистки флагове, свастики, книги на бившите диктатори Адолф Хитлер и Бенито Мусолини и други, пише „Ройтерс”. \r\n\r\n Партията се казвала Италианска националсоциалистическа партия на работниците. Според информацията крайнодясната групировка имала връзки с екстремисти от Португалия, Великобритания и Франция. \r\n\r\n Полицията нахлула в 19 имота в градове от Средиземноморието на юг до Алпите на север. \r\n\r\n Намерени са пистолети, ловни пушки и арбалети. Към момента полицията не разкрива колко души са участвали в екстремистката организация или колко от тях са били арестувани. \r\n\r\n „Операцията разкрива голям брой предмети и хора в различни градове, обединени от една и съща фанатична идеология и намерението да създадат отворено пронацистко, ксенофобско и антисемитично движение”, обяснява полицията в официална позиция. \r\n\r\n В Италия всички опити да се съживи фашистката идеология се смятат за престъпление и са наказуеми от закона. \r\n\r\n През юли полицията в страната откри голям брой оръжия, включително и ракета въздух-въздух, отново при акция, касаеща крайнодесни организации. \r\n\r\n През ноември двама души, симпатизиращи на нацистката идеология, бяха арестувани по подозрение за планирано нападение над джамия. \r\n \n\t\t\t\t\t\t", "date": "2019.11.29", "title": "Италианската полиция спря организацията на крайнодясна партия"}
{"url": "http://www.bnews.bg/article/264577-velikolepnoto_poslanie_na_dzhuliya_robarts_kam_zhenite", "text": "\n Прeди няколко години актрисата Джулия Робъртс закри временно профила си в Instagram и написа няколко думи, които отекнаха като призив и сензационно послание към жените, пишат от \"Обекти\". Тя се обърна към всички дами и ги помоли да спрат да обръщат внимание на външния си вид, загрозявайки се, пренебрегвайки най-важното – вътрешния мир и красота. \r\n\r\n Ето и думите на красавицата, които въпреки че са на повече от три години, си струват да бъдат прочетени и днес. \r\n\r\n „Съвършенството е съвременната болест на много нации. Покриваме лицата си с тонове грим. Редовно се помпаме с ботокс и се изтезаваме с глад, за да постигнем “идеалните размери“. \r\n\r\n Опитваме се да поправим нещо, което всъщност не се нуждае от корекция. А в същото време това, което трябва да е в центъра на вниманието ни, остава на заден план. Това е нашата душа. Душата, която има нужда от грижа и много работа. Дойде време да се заемем с това. \r\n\r\n Кажете честно – как очаквате някой да се влюби във вас, ако сами не обичате себе си? \r\n\r\n Искам ясно да разберете едно: няма значение как изглежда човек отвън, ако е кух отвътре. \r\n\r\n Днес желая категорично да заявя пред всички – повече няма да слагам грим. Не искам да използвам някаква маскировка, защото се уморих да нося чуждо лице. \r\n\r\n Дойде време да свалим маските. \r\n\r\n Знам, че имам бръчки, но искам да ги гледам. Това съм аз – истинската. Искам да ме приемате такава, каквато съм. \r\n\r\n Светът днес е луд по външността. Дори не може да си представите какъв оборот въртят компаниите, които са ви внушили да влагате парите си, за да заличите неизбежните признаци на старостта, като прибягвате до несигурни и неестествени антиейдж продукти. \r\n\r\n Нормите за красота на 21-ви век могат да бъдат определени като ненормални. Това е красота със стероиди, които като вирус се разпространяват из целия свят. И това е ужасно. \r\n\r\n Разберете, че изкуствената естетика моделира света, като ни държи заложници на илюзиите за външността ни. И вместо да живеем и да следваме своя естествен път, ние сме принудени да робуваме на някакви канони на красотата, които са ни изкуствено натрапени. \r\n\r\n И знаете ли какво? Аз съм уморена. Казвам си: стига. И призовавам всички вас да спрете и да си спомните коя е истинската ви същност и какво наистина искате да правите. \r\n\r\n Спомнете си кои сте вие. \r\n\r\n Никой никога не може напълно да отговори на критериите за красота. Външният вид - това е последното нещо, което трябва да цените у даден човек. \r\n\r\n Защото единственото, което има истинско значение, е душата. Не забравяйте това.\" \r\n \n\t\t\t\t\t\t", "date": "2019.11.29", "title": "Великолепното послание на Джулия Робъртс към жените"}
{"url": "http://www.bnews.bg/article/264569-koleda_s_podaratsi_v_tesnolineykata", "text": "\n Уникалният за България теснолинеен влак от Септември до Добринище с празнична изненада за края на годината. На 14 декември от гражданското сдружение „За теснолинейката” са подготвили специално пътуване. На борда на влак „Родопи” ще се качат Дядо Коледа и Снежанка и през целия ден ще радват пътниците. За малчуганите има и подаръци. \r\n\r\n Приказното пътуване ще започне по разписание в 8.45 сутринта от гара в Септември и ще премине по целия 125-километров маршрут на теснолинейката, който се вие живописно между Рила, Пирин и Западните Родопи. \r\n\r\n „Дядо Коледа се качва в теснолинейния влак за втори път”, отбелязва Кристиан Ваклинов от гражданско сдружение „За теснолинейката”. „Всички се радваха и с нетърпение чакаха добрия старец. А това беше целта ни - да бъдем заедно, обединени от нещо позитивно и смятам, че се получи”, заяви пред NOVA Ваклинов. \r\n \n\t\t\t\t\t\t", "date": "2019.11.29", "title": "Коледа с подаръци в теснолинейката"}
{"url": "http://www.bnews.bg/article/264568-patsient_vilnya_v_okrazhna_bolnitsa_udryal_i_dushil_lekari", "text": "\n Лекари в болница „Св. Анна“ в София са станали обект на брутална агресия. Около 4 ч. в нощта срещу петък в Клиниката по хирургия е извикан за консултация лекар от КАИЛ на болницата. Консултацията се е налагала заради лечението на тежко болен пациент, предава БГНЕС. \r\n\r\n В това време друг пациент, приет за планова операция, започнал да вилнее в коридора на Първо отделение на Клиниката по хирургия. Той удрял, блъскал, душил и обиждал лекари и сестри, оплакаха се от лечебното заведение. Размахвал и белезници и заплашвал с арест. Предварително е сложил на камерите гумени ръкавици, за да попречи на видеозаснемането. Счупил и врата на клиниката. \r\n\r\n Пострадалите лекари и сестри имат физически травми и са в психически шок. Подадено е оплакване и тече разследване. \r\n\r\n Ръководството на УМБАЛ „Св. Анна“-София категорично застава зад медиците и вярва, че спрямо виновника ще бъде приложена цялата сила на законите в България, заявяват от болницата.  \r\n \n\t\t\t\t\t\t", "date": "2019.11.29", "title": "Пациент вилня в Окръжна болница, удрял и душил лекари"}
{"url": "http://www.bnews.bg/article/264563-kakvo_shte_bade_vremeto_do_kraya_na_dekemvri", "text": "\n До обяд в петък ще превалява слабо все още в Източна България. След това валежите временно ще спрат. Ще остане облачно в северната половина на страната, в останалата част на страната – ще се покаже слънцето. Вятърът ще се усили около и следобед – скоростта на поривите в източната част на Дунавската равнина и в Горнотракийската низина ще гони 50-60 километра в час. Температурите в най-топлите часове ще са необичайно високи – между 12 и 17 градуса. \r\n\r\n В планините на повечето места валежите ще спрат. Следобед ще продължи да превалява слабо на изолирани места в западните планински масиви. Сняг ще има над 1800-2000 метра. Вятърът по високите места в Стара планина, Витоша, Рила и Пирин на моменти ще бъде силен, със скорост до 100 километра в час. Температурите ще са от 3 градуса по високото, до 9 в ниското. \r\n\r\n Почивните дни ще започнат с мокро и ветровито време. Превалявания очакваме в събота – слаби и почти в цялата страна. Вятърът ще се усилва през деня и скоростта му на места в Дунавската равнина и в западните масиви на Стара планина ще е силен със скорости около и над 100 километра в час. \r\n\r\n В неделя ще е облачно и сухо, вятърът ще утихне. Температурите обаче ще паднат надолу. Минималните сутрин ще заковат стойности около нулата, а максималните – около 8-9 градуса. Захлаждането ще донесе слаб, но забележим снеговалеж в планините и в отделни райони на Северна България в първите дни на декември. \r\n\r\n „До края на декември динамиката на атмосферните процеси ще е доста голяма. Ще има голяма честота на седиземноморските циклони и валежите в по-голямата част на страната ще бъдат около климатичните норми”. Това каза Красимир Стоев, синоптик от НИМХ за „Здравей, България”. \r\n\r\n „По отношение на температурите се очаква те да бъдат в по-голямата част на страната около и над климатичните норми. Това се дължи отново на по-честите циклони”, посочи още той. \r\n\r\n „В началото на декември ще настъпи относително повишение на температурите. През периода 3-ти - 5-ти декември вятърът ще се ориентира от северозапад и ще започне да нахлува доста студен въздух”, добави Стоев. \r\n \n\t\t\t\t\t\t", "date": "2019.11.29", "title": "Какво ще бъде времето до края на декември?"}
{"url": "http://www.bnews.bg/article/264564-poreden_protest_zaradi_bezvodieto_v_pernik", "text": "\n Пореден протест в Перник заради безводието. Той започна в 9 сутринта в петък пред Община Перник. Протестиращите настояват за оставката на областния управител Ирена Соколова. \r\n\r\n От 18 ноември в Перник е въведен воден режим и хората имат вода по 10 часа в денонощието. Причина за крайната мярка е ниското ниво на водата в язовир „Студена”. \r\n\r\n Заради старата водопроводна система след въвеждането на водния режим някои от селата в областта въобще нямат вода, а в други тя не е спирала. Заради ситуацията в пернишка област бе уволнен шефът на ВиК в района Иван Витанов.   \r\n \n\t\t\t\t\t\t", "date": "2019.11.29", "title": "Пореден протест заради безводието в Перник"}
{"url": "http://www.bnews.bg/article/264576-donald_tusk_predade_ofitsialno_shtafetata_na_noviya_predsedatel_na_es", "text": "\n На кратка церемония в Брюксел председателят на Европейския съвет Доналд Туск предаде своите правомощия върху най-важния политически орган на ЕС на своя наследник, бившия белгийски премиер Шарл Мишел. \r\n\r\n Новият председател на Европейския съвет започва своята работа на 1 декември. \r\n\r\n Символичната церемония се проведе в Брюксел, в залата, в която се провеждат европейски срещи на високо равнище и големи международни форуми. \r\n \n\t\t\t\t\t\t", "date": "2019.11.29", "title": "Доналд Туск предаде официално щафетата на новия председател на ЕС"}
{"url": "http://www.bnews.bg/article/264565-iskat_postoyanen_arest_za_psihiatarkata_iztochvala_nzok", "text": "\n Прокуратурата ще поиска постоянно задържане под стража на психиатърката от Пловдив, арестувана за схема за източване на НЗОК. \r\n\r\n Според разследващите щетите са за над половин милион лева. Задържанaта психиатърка чрез лични лекари от района на Пловдив поставяла фалшива диагноза \"Параноидна шизофрения\". \r\n\r\n Тя фалшифицирала прегледи на пациенти и незаконно получавала скъпи ампули с лекарства, които след това пласирала на половин цена на черния пазар. Една ампула от медикамента струва между 700 и 900 лв. \r\n\r\n В схемата са намесени 52-ма пациенти, които никога не са били преглеждани и диагностицирани с шизофрения. Те са от пет различни общини в Пловдивска и Пазарджишка области. \r\n\r\n Тепърва ще се разследва дали в престъпната схема са намесени лични лекари и служители на Касата. \r\n \n\t\t\t\t\t\t", "date": "2019.11.29", "title": "Искат постоянен арест за психиатърката, източвала НЗОК"}
{"url": "http://www.bnews.bg/article/264583-14_zadarzhani_pri_aktsiya_sreshtu_narkogrupa_v_sofiya_i_oblastta", "text": "\n Задържани са 14 души в София и областта при акция на ГДБОП и Спецпрокуратурата срещу наркогрупа, съобщиха от МВР. \r\n\r\n До момента на територията на столицата, Перник, Нови Искър, Мировяне и Требич са претърсени са 18 адреса и шест автомобила. Намерени и иззети са стотици дози амфетамини и марихуана, подготвени за продажба на черния пазар. \r\n\r\n Предстои да се определи на кои от задържаните ще бъдат повдигнати обвинения. Действията по разследването продължават. Възможни са още арести, уточняват от прокуратурата. \r\n \n\t\t\t\t\t\t", "date": "2019.11.29", "title": "14 задържани при акция срещу наркогрупа в София и областта"}
{"url": "http://www.bnews.bg/article/264571-dve_sa_nay_pokazatelnite_reaktsii_otnosno_pusnatata_istanbulska_konventsiya_predstavitelnite_izrazyavani_politicheski", "text": "\n Днес във Фейсбук попаднахме на коментар на адв. Стефан Гайдарски по повод защитниците на Истанбулската конвенция. Вижте какво написа той в личният си профил в соцалната мрежа. \r\n\r\n \r\n\r\n Две са най- показателните реакции относно пуснатата Истанбулска конвенция- представителните, изразявани политически. \r\n\r\n Първи са Манолова, Йотова и Захариева. Поради дефицити в понятийния апарат , тричките много напираха, но отсъствието на потенциал за келепир бързо ги разкандърдиса и сега са ни лук яли, ни лук мирисали. \r\n\r\n От другата страна са ДПС- политическа сила, която ритмично отстоява либералните ценности, дори в изкривения им прочит. Първо по дисидентски линия- единствената истинска съпротива срещу режима на Живков, второ- тридесет години последователност в защита правата и свободите на българските граждани и трето, най-важно само ДПС са искрени поддържници на Конвенцията днес с реални действия, колкото и непопулярна да е такава позиция. \r\n\r\n Извод- мнозинството от правозащитните организации и семплото и невзрачно “дясно” би трябвало да бъдат покрити с продължителен  позор, поради демократичната и либерална непригодност. Да не се отива на крайности, резбира се. Прозрението на Кристиан Танков, че никому не бива да се отрича правото да се развива и надскача, е у ниверсално валидно. \r\n \n\t\t\t\t\t\t", "date": "2019.11.29", "title": "Две са най- показателните реакции относно пуснатата Истанбулска конвенция- представителните, изразявани политически"}
{"url": "http://www.bnews.bg/article/264573-gerb_ofitsialno_promenya_pravilnika_zaradi_svoya_nov_lyubimets_boris_bonev", "text": "\n Всеядната партия ГЕРБ набързо “напазарува” след изборите с постове свои ужким опоненти. След новата областна на Пловдив дойде време и за столичното и подобие. ГЕРБ специално променя правилника на СОС, за да осигури пост и за Бонев. Вече ще може и независим като него да става замшеф на Съвета. Бонев вече е част от управляващото мнозинство ГЕРБ -ВМРО и гласува плътно с тях. \r\n\r\n ГЕРБ предлага официално поправката \"Борис Бонев\" в новия правилник за работата на СОС.  \r\n\r\n Общински съветник, който не е член на политическа група, ще може да бъде избиран за зам.-председател на Столичния общински съвет, гласи една от промените, представени от председателя на СОС Елен Герджиков и шефът на работната група за промяна на правилника Силвия Христова.  \r\n\r\n Общинските съветници вече ще могат да отправят питания не само към кмета Йорданка Фандъкова, но и към районните кметове.  \r\n\r\n Гражданите вече ще могат да предлагат точки за включване в дневния ред на СОС, те ще минават през ресорните комисии и, ако бъдат одобрени, съответният гражданин ще бъде поканен на заседанието на Съвета.   \r\n\r\n Другите предложения на групата на ГЕРБ предвиждат на сайта на СОС да се публикуват всички доклади с проектите им за решения, да се излъчват онлайн и заседанията на комисиите, публично достъпни да са протоколите и поименното гласуване на всеки доклад от всяка комисии, както и на сайта на СОС да се публикува поименното гласуване на всеки доклад.  \r\n\r\n По време на предизборната кампания многократно заявихме, че сме готови да отговорим на обществения интерес за по-голяма прозрачност в работата на СОС. Затова още на първата сесия сформирахме работна група за промяна на правилника. Ще подмина намеците на опозицията, че това се прави под техен натиск. Чуваме гражданите, които искат по-лесен достъп до работата на СОС, заяви Герджиков. \r\n\r\n ; \r\n \n\t\t\t\t\t\t", "date": "2019.11.29", "title": "ГЕРБ официално променя правилника заради своя нов Любимец Борис Бонев!"}
{"url": "http://www.bnews.bg/article/264566-stotitsi_klienti_shturmuvaha_magazinite_v_sasht_na_cherniya_petak", "text": "\n Стотици клиенти щурмуваха магазините в Съединените щати в деня на големите намаления, известен още като Черен петък. \r\n\r\n Голям магазин в Ню Йорк публикува кадри на нетърпеливи клиенти, които изпълниха търговския център още от ранните часове. \r\n\r\n Периодът между Деня на благодарността и Коледа е изключително важен за търговците, тъй като допринася за до 40% от годишната им печалба. \r\n\r\n В петъка след Деня на благодарността магазините предлагат неустоими намаления и клиентите се редят на опашка още по тъмно, за да хванат най-изгодните сделки. \r\n \n\t\t\t\t\t\t", "date": "2019.11.29", "title": "Стотици клиенти щурмуваха магазините в САЩ на Черния петък"}
