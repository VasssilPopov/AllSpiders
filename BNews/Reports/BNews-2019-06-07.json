{"url": "http://www.bnews.bg/article/261517-skandalno_hvanaha_pevitsa_ot_h_faktor_v_strashna_izmama", "text": "\n Композиторът Преслав Бориславов-Пресли, който работи с певицата Невена Пейкова още от времето когато тя е в лейбъла на Саня Армутлиева, се оплака от некоректното отношение на изпълнителката относно финансовите им взаимотношения, пише LifeOnline.bg. \r\nДвамата музиканти развивали успешна дейност, като освен съвместен албум, са писали песни за много родни изпълнители. Задачата на финалистката от Х Фактор била да намира изпълнители, които да поръчат песен, като организира всичко допълнително като текстописци и т.н. на място в България и да осигури плащането, а Преслав, който не живее в страната пишел музиката и аранжиментите. \r\n \n\t\t\t\t\t\t", "date": "2019.06.07", "title": "СКАНДАЛНО! Хванаха певица от \"Х Фактор\" в страшна измама"}
{"url": "http://www.bnews.bg/article/261522-manolova_uvelichenieto_na_toka_i_parnoto_e_neobosnovano", "text": "\n Предложението за увеличение на цената на тока и парното е необосновано. Това заяви омбудсманът Мая Манолова, която участва в второто обществено обсъждане в КЕРВ тази седмица. \r\n\r\n По думите ѝ то е нечестно спрямо българските граждани. Омбудсманът подчерта, че общественото обсъждане било бутафория, защото липсвали представители на Министерството на енергетиката, на парламента, на Столична община, работодатели и синдикати. \r\n\r\n По всичко личи, че решенията за повишаване на цената предварително са взети, обясни Манолова. Според нея с общественото обсъждане просто трябвало да се отбие номера. \r\n\r\n Манолова е категорична, че не трябва да има увеличение на парното предвид намаляването на цената на природния газ.По думите ѝ би следвало да има намаление на цената на парното не само в София, но и в цялата страна. \r\n \n\t\t\t\t\t\t", "date": "2019.06.07", "title": "Манолова: Увеличението на тока и парното е необосновано"}
{"url": "http://www.bnews.bg/article/261514-invalidi_osadiha_darzhavata", "text": "\n Семейство инвалиди от Полски Тръмбеш осъди държавата в лицето на Агенцията социално подпомагане заради недостъпна архитектурна среда. На първа инстанция съдът присъди на съпрузите, придвижващи се с инвалидни колички, по 1500 лева за претърпени неимуществени вреди. \r\n\r\n Социалната служба в Полски Тръмбеш е в обществена сграда на четвъртия етаж без асансьор и рампа, което я прави недостъпна за хората с увреждания, посочват в антидискриминационния си иск срещу държавата Ефросима Белева и Александър Аврамов. Те обясняват, че много пъти се е налагало да чакат социалните служители на улицата, за да попълнят документите за полагащите им се от закона помощи и добавки, което ги поставя в неравностойно и унизително положение. \r\n\r\n В община Полски Тръмбеш вече е направен изнесен офис, който е достъпен за хора в неравностойно положение, където дежурства дават различните социални служби. \r\n \n\t\t\t\t\t\t", "date": "2019.06.07", "title": "Инвалиди осъдиха държавата"}
{"url": "http://www.bnews.bg/article/261521-tereza_mey_podade_ostavka_kato_lider_na_konservativnata_partiya", "text": "\n Тереза Мей официално подаде оставка като лидер на Консервативната партия, с което поставя официален старт на кампанията за избор на неин наследник на \"Даунинг стрийт\" 10, съобщава Скай нюз. \r\n\r\n През миналия месец Мей обяви, че подава оставка като премиер и лидер на консерваторите на 7 юни. \r\n\r\n Официални представители на Комитет 1922 на торите потвърдиха, че премиерът се оттегля от лидерския пост на Консервативната партия. Но тя ще остане действащ лидер до избора на наследник. \r\n\r\n До 17,00 часа местно време в понеделник депутатите от Консервативната партия могат официално да подават документи за участие в битката за лидерския пост. До момента 11 кандидати публично обявиха намерението си да участват в надпреварата. Очаква се гласуването да приключи на 22 юли, което означава, че новият председател на Консервативната партия и премиер ще стане ясен най-рано на 23 юли. \r\n\r\n Очаква се Мей да остане премиер още няколко седмици. \r\n \n\t\t\t\t\t\t", "date": "2019.06.07", "title": "Тереза Мей подаде оставка като лидер на Консервативната партия"}
{"url": "http://www.bnews.bg/article/261515-kuchetata_napadnali_zhertvata_dokato_nosil_kafe", "text": "\n 39-годишният мъж, който вчера бе нахапан от кучета в с. Владо Тричко и почина, бил нападнат от животните, докато в ръцете си носил кафе и лимонада, разхождайки се из селото. Това съобщи шефът на ОД на МВР - София Николай Спасов и уточни, че собственикът на кучетата бил намерен за няколко часа и задържан. \r\n\r\n В полицията получили сигнал за труп в местността Говедарци около 16,20 часа вчера. По тялото на починалия имало следи от животни, а в близост до него и имот с 5 кучета, някои от който били в двора, а други на поляната. Имотът бил ползван като вила от 41-годишния Йордан Карагьозов. \r\n\r\n Когато кучетата са нападнали мъжа, собственикът го е нямало, каза Спасов. \r\n\r\n По-късно той бил установен, а днес районната прокуратура в Своге ще му повдигне обвинение, за това, че не положил достатъчно грижи за животните. Пред полицията Карагьозов признал, че животните са негови. Шефът на ОДМВР - София посочи, че през 2016 г. срещу Карагьозов имало сигнал и е бил предупреден да се грижи за кучетата, като общината в Своге е трябвало да проконтролира това, каза окръжната прокурорка на София Наталия Николова. \r\n\r\n Починалият мъж е живеел в селото и се е грижел за болната си майка. Той също е имал куче, но по време на нападението то не било с него. Животните, които са го убили, са настанени във ветеринарна клиника във Връбница. Собственикът им е задържан за 72 часа. \r\n \n\t\t\t\t\t\t", "date": "2019.06.07", "title": "Кучетата нападнали жертвата, докато носил кафе"}
{"url": "http://www.bnews.bg/article/261523-varnaha_deloto_oktopod_na_parva_instantsiya", "text": "\n Знаковото дело „Октопод” с основен подсъдим Алексей Петров се сгромоляса преди старта му пред Апелативния спецсъд по вина на прокуратурата.  \r\n\r\n Тричленен състав на съда, оглавяван от Емилия Петкова, връща папките на първата инстанция, тъй като протестът на прокурора изначално не отговарял на изисквания на НПК. Съдържал само бланкетни и декларативни изрази, които квалифицирали оправдателната присъда като неправилна и незаконосъобразна. \r\n\r\n 9 години след акция „Октопод” в края на 2018 г. Спецсъдът прочете „невинен” на Алексей Петров, който е подсъдим като лидер на престъпна група за рекет. \r\n\r\n Заедно с него оправдани бяха и Антон Петров-Хамстера и Кирил Топалов. Други 2-ма подсъдими - Марчело Джотолов и Янко Попов получиха 3 години условно за това, че през 2007 г. изнудвали бившия полицай Николай Динков да преведе 180 хил. лева по сметка на Джотолов. Двамата са наказани и с глоба от 4000 лв. \r\n \n\t\t\t\t\t\t", "date": "2019.06.07", "title": "Върнаха делото “Октопод” на първа инстанция "}
{"url": "http://www.bnews.bg/article/261516-arestuvaha_izvestven_razsledvasht_zhurnalist", "text": "\n Полицията в Русия обяви, че известен разследващ журналист е с повдигнати обвинения за търговия с наркотици, съобщава \"Асошиейтед прес\". \r\n\r\n От полицията уточниха, че Иван Голунов, който работи за независимия сайт \"Медуза\", е бил задържан вчера с четири грама метилефедрин в него, като в дома му също били открити наркотици. Журналистът сега е изправен пред обвинения в дилърство. \r\n\r\n От \"Медуза\" посочиха в изявление, че Голунов, един от най-известните разследващи журналисти в Русия, е бил бит в ареста и са му отказани медицински тестове, които биха показали, че не е търгувал с наркотици. \r\n\r\n От \"Медуза\" допълват, че Голунов наскоро е получил заплахи, свързани с история, която е разследвал и че имат \"причини да смятат\", че той е преследван заради работата си. \r\n \n\t\t\t\t\t\t", "date": "2019.06.07", "title": "Арестуваха извествен разследващ журналист"}
{"url": "http://www.bnews.bg/article/261519-bezobrazie_ubietsat_na_balgarina_v_angliya_se_razminava_s_leka_prisada", "text": "\n Рецидивистът Джеймс Гелинг, който бе арестуван в английския град Саутпорт за убийството на 51-годишния българин Венцислав Маргинов, ще се размине със смехотворна присъда за зверството си, научи Lupa.bg. 31-годишният британец, заедно с още няколко неустановени засега от английската полиция хулигани, нападнаха на улицата и премазаха от бой българския емигрант пред очите на двамата му синове Христо и Станимир на 1 юни, малко след финала на Шампионската лига „Тотнъм“ – „Ливърпул“. \r\n\r\n Три дни след бруталния побой Венцислав Маргинов издъхна в болница в Саутпорт, след като изпадна в мозъчна смърт, а близките му дадоха разрешение системите да бъдат изключени. От семейството на Маргинов се съгласили органите му да бъдат дарени за трансплантация. \r\n\r\n Криминалистите в град Саутпорт край Ливърпул все още нищят случая и издирват свидетели. Засега е известно, че българинът, заедно с двамата си синове гледал финала на Шампионската лига в местен бар, където била и компанията на Джеймс Гелинг. Малко след края на мача британците нападат нашенците на улицата. \r\n\r\n Венцислав Маргинов е повален и ритан от няколко мъже, други налагат синовете му. Минаващ полицейски патрул слага край на побоя, но полицаите не успяват да заловят нито един от агресорите. Единствения идентифициран за побоя, завършил със смъртта на Венцислав, е местният бандит Джеймс Гелинг. Той е арестуван на 2 юни сутринта заедно с друг 32-годишен англичанин, който обаче е освободен по-късно. \r\n\r\n Британските медии разкриват, че 31-годишният агресор има в досието си рекордните 40 присъди за 73 престъпления, сред които са нападение над полицай в съдебна зала и побой над бившата му приятелка. Гелинг е хулиган от страховитата банда Urchins, подкрепяща футболния тим „Ливърпул“. Заради обемистото си крими досие Джеймс Гелинг не е бил пуснат да отлети за Мадрид, за да подкрепя мърсидсайци на финала за Шампионската лига. \r\n\r\n Хулиганът е със забрана да посещава футболни мачове за срок от 10 години. Според непотвърдена информация британският рецидивист и групата му са атакували българите, тъй като единия от синовете на Маргинов е бил облечен с фланелка на лондонския клуб „Тотнъм“. Медии на Острова твърдят, че скандалът между българите и англичаните избухнал още в кръчмата и по-късно се пренесъл на улицата. \r\n\r\n Обвиненията, повдигнати на Джеймс Гелинг, са за тежка телесна повреда и причиняване на смърт по непредпазливост. При подобни случаи в Англия дават присъди между 4 и 7 години. Казусът с убийството на Венцислав Маргинов обаче е по-сложен, тъй като неговият нападател е бил пуснат от затвора с условна присъда. Юристи, запознати с английското законодателство, са скептични, че Джеймс Гелинг ще лежи повече от 7 години в затвора за зверството. \r\n\r\n Същевременно проверка на LUPA.BG установи, че Джеймс Гелинг е бил сред инициаторите на кампанията за освобождаването на друг хулиган от Ливърпул – Майкъл Шийлдс, който на 30 май 2005 г. едва не уби бармана Мартин Георгиев на Златни пясъци. Тогава група пияни английски запалянковци се сбиха в крайморско заведение, а при опит на бармана да ги разтърве, Шийлдс го нападна, стоварвайки огромен камък върху главата му. Мартин Георгиев бе в кома няколко дни и оцеля по чудо, а Шийлдс бе осъден на 15 години затвор от българския съд. \r\n\r\n Впоследствие привържениците на „Ливърпул“ и управата на футболния клуб стартираха кампания за връщането на Майкъл Шийлдс на Острова, тъй като според тях в България липсвало адекватно правосъдие. Президентът Георги Първанов разреши екстрадицията на Шийлдс в родината му, където присъдата на хулигана бе намалена на 10 години. \r\n\r\n В крайна сметка след силен натиск от фенове и управата на „Ливърпул“, Майкъл Шийлдс излезе от затвора през септември 2009 г., излежавайки едва 5 години от присъдата си. \r\n\r\n „Убийците на брат ми трябва да бъдат заловени и осъдени на дългогодишен затвор. Нищо не може да оправдае подобна агресия“, коментира братът на покойния Стоян Маргинов. \r\n\r\n Венцислав Маргинов, който е родом от Сандански, работи в Саутпорт от 2010 г., когато се установява в градчето край Ливърпул със семейството си. Българинът бачкал като куриер. За мача „Тотнъм“-„Ливърпул“ си взел отпуск, за да наблюдава срещата със синовете си. \r\n \n\t\t\t\t\t\t", "date": "2019.06.07", "title": "БЕЗОБРАЗИЕ! Убиецът на българина в Англия се разминава с лека присъда"}
{"url": "http://www.bnews.bg/article/261510-rusiya_ne_samo_che_nyama_da_iztegli_voennite_si_ot_venetsuela_a_mozhe_da_prati_oshte", "text": "\n Русия може да увеличи броя на военните си специалисти във Венецуела, ако Каракас поиска това, съобщи днес пред журналисти директорът на департамента за Латинска Америка в руското външно министерство Александър Шчетинин в кулоарите на Петербургския международен икономически форум, предаде ТАСС. \r\n\r\n \"Имаме договори, дейност по техническото обслужване на това, което е било доставено във Венецуела. Всяка дейност изисква определено участие на хора, понякога повече, понякога - по-малко\", каза Шчетинин. \"Ако се наложи да има повече, ще включим повече (специалисти)\". \r\n\r\n \"Въпросът е изцяло технически, свързан с реализацията на конкретни договори по изпълнение на конкретен обем работа\", посочи руският дипломат. \"Ако има такава необходимост, ще дойдат тези специалисти, които са нужни. Някои ще си тръгнат, други ще пристигнат\". \r\n\r\n В края на март във Венецуела пристигнаха два самолета от Русия с руски военен персонал. Както каза по-късно руският външен министър Сергей Лавров, военните, които са във Венецуела, се занимават с ремонт на техника в изпълнение на споразумение за военно-техническо сътрудничество между Москва и Каракас. \r\n\r\n Как един пореден туит на Тръмп разбуни духовете \r\n\r\n На 3 юни американският президент Доналд Тръмп написа в Туитър, че Русия е уведомила САЩ, че е изтеглила \"повечето от хората си\" във Венецуела. \r\n\r\n Дмитрий Песков, говорителят на руския президент Владимир Путин, каза ден по-късни пред журналисти, че Москва не е влизала в контакт с Тръмп по този въпрос. Той предположи, че Тръмп е почерпил тази информацията от вестникарски съобщения, които Москва вече е отрекла, или от друг източник. Според Песков руските военни специалисти продължават работата си в южноамериканската страна според предварителните планове. Москва държи на ангажимента си да задълбочава сътрудничеството с венецуелското министерство на отбраната и с венецуелските власти като цяло, отбеляза говорителят на Кремъл.  \r\n\r\n Твърдението на Тръмп разбуни духовете, защото, ако е вярно, то би означавало значителен неуспех за Мадуро, когото Вашингтон иска да свали от власт, а Москва твърдо подкрепя, отбелязаха агенциите. \r\n\r\n Постът на Тръмп в Туитър дойде след статия във в. \"Уолстрийт джърнъл\", в която се казваше, че руската държавна военна компания Ростек е намалила персонала си във Венецуела до само няколко десетки души. Вестникът се позова на източник, близък до руското военно министерство. \r\n\r\n Ростек отговори, че съобщението на вестника многократно е преувеличило броя на руските военни експерти във Венецуела, който остава непроменен от няколко години и че се извършва постоянна ротация на руския технически персонал там за ремонт и обслужване на военната техника. \r\n \n\t\t\t\t\t\t", "date": "2019.06.07", "title": "Русия не само че няма да изтегли военните си от Венецуела, а може да прати още"}
{"url": "http://www.bnews.bg/article/261513-radan_kanev_podkrepyam_gey_parada", "text": "\n Тъмносиният лидер Радан Кънев изрази пълната си подкрепа за провеждането на гей парада в събота. \r\n\r\n \"Минаха 11 години от деня, в който за сефте подкрепих провеждането на София Прайд и правото на участниците да заявят и защитят позициите си. Какво ли не се изсипа на главата ми оттогава, но нищо не се промени - нито позицията ми, нито - за съжаление - атмосферата на напрежение и нетърпимост. Атмосфера, която възпрепятства и заглушава всеки опит за смислен, спокоен и умерен разговор.\", бе началото на дълъг пост на стената на Кънев във Фейсбук. \r\n\r\n Според Кънев, събитието трябва да бъде подкрепено, защото има социални и политически искания. \"Всеки гражданин трябва да бъде свободен да изразява позициите си, а и защитен, когато го прави. Всяка позиция, която не призовава към насилие, трябва да бъде изразена и изслушана.\", категоричен е десният лидер.  \r\n \n\t\t\t\t\t\t", "date": "2019.06.07", "title": "Радан Кънев : Подкрепям гей парадa"}
{"url": "http://www.bnews.bg/article/261509-armeniya_pokani_balgariya_da_se_vklyuchi_v_stroezha_na_magistrala_do_iran", "text": "\n Арменският премиер Никол Пашинян покани България да се включи в строителството на магистрала от Армения до Иран - част от транспортния коридор, свързващ Персийския залив с Черноморския регион. Това стана факт по време на 20-минутна среща между Пашинян и българския президент Румен Радев. \r\n\r\n Двамата разговаряха в кулоарите на Международния икономически форум в Санкт Петербург, като обсъдиха перспективите за увеличаване на свързаността в региона на Черно море, като предпоставка за насърчаване на икономическия обмен, инвестициите, туризма и образованието, съобщиха от прессекретариата на държавния глава. \r\n\r\n Към проекта вече е заявен интерес от Китай и неговото финансиране може да бъде част от общите усилия за развитие на комуникационните връзки на Европа и Азия. \r\n\r\n Българският президент отново открои необходимостта от откриването на пряка въздушна линия между България и Армения, а министър-председателят на Армения призова за насърчаване на контактите между туристическите агенции от двете държави. Никол Пашинян отправи молба и за подкрепата на България за облекчаване на визовия режим на Армения с ЕС. \r\n\r\n Още при визитата си в Ереван през февруари м.г. Румен Радев обсъди с тогавашния държавен глава на Армения Серж Саркисян изграждането на мултимодалния транспортен коридор \"Персийски залив - Черно море\", който ще улесни достъпа до нови пазари за държавите от нашия регион.  \r\n\r\n Коридорът ще тръгва от Иран и ще преминава през Грузия, Азербайджан и Армения до България. Целта е създаване на възможности за ефективни и надеждни товарни превози между държавите от Близкия Изток и Централна и Източна Европа. При посещението си в Техеран още през лятото на 2016 г. премиерът Бойко Борисов според чужди медии обяви, че България ще се включи в инициативата чрез пристанищата си във Варна и Бургас. \r\n \n\t\t\t\t\t\t", "date": "2019.06.07", "title": "Армения покани България да се включи в строежа на магистрала до Иран"}
{"url": "http://www.bnews.bg/article/261511-edin_milion_novi_infektsii_predavani_po_polov_pat_na_den", "text": "\n Един милион нови инфекции, предавани по полов път, се случват всеки Божи ден, изчисли Световната здравна организация (СЗО). \r\n\r\n Това означава повече от 376 млн. нови случая годишно за четири инфекции - хламидия, гонорея, трихомониаза и сифилис. \r\n\r\n СЗО подчертава липсата на напредък в спирането на разпространението на инфекциите, предавани по полов път и изтъква, че данните са \"изключително тревожни\", съобщава Би Би Си. \r\n\r\n Експертите са особено загрижени за повишаването на резистентните на лекарства сексуално предавани инфекции. \r\n\r\n СЗО редовно оценява глобалното въздействие на четирите често срещани инфекции. \r\n\r\n В сравнение с последния си анализ през 2012 г. СЗО съобщава, че \"няма съществен спад\" в равнищата на новите или съществуващите инфекции. \r\n\r\n Предполага се, че около един на всеки 25 души в световен мащаб има най-малко една от тези четири полово предавани инфекции, като някои страдат от няколко инфекции едновременно. \r\n\r\n Данните показват, че сред хората на възраст между 15 и 49 години през 2016 г. е имало: \r\n\r\n 156 млн. нови случая на трихомониаза; \r\n127 млн. нови случая на хламидия; \r\n87 нови случая на гонорея; \r\n6,3 млн. нови случая на сифилис. \r\n\r\n Трихомониазата се причинява от инфекция от паразит по време на секс. Хламидия, сифилис и гонорея са бактериални инфекции. \r\n\r\n Симптомите на сексуално предаваните инфекции могат да включват отделяне на гной, болка при уриниране и кървене между менструациите. В много от случаите обаче няма никакви симптоми. \r\n\r\n Сериозните усложнения могат да включват възпалително заболяване на таза и безплодие при жени от хламидия и гонорея, както и сърдечно-съдови и неврологични заболявания от сифилис. \r\n\r\n Ако жена се зарази с полово предавана инфекция, когато е бременна, това може да доведе до мъртво раждане, преждевременно раждане, ниско тегло при раждане и здравословни проблеми за бебето, включително пневмония, слепота и вродени деформации. \r\n\r\n Д-р Питър Салама от СЗО коментира: \"Виждаме тревожна липса на напредък в спирането на разпространението на полово предавани инфекции в световен мащаб. Това е сигнал за тревога за предприемане на съгласувани усилия, за да се гарантира, че всички, навсякъде могат да имат достъп до услугите, от които се нуждаят, за да се предотвратят и лекуват тези инвалидизиращи заболявания.\" \r\n\r\n Практикуването на безопасен секс, особено чрез използване на презервативи и по-добър достъп до тестване, са от решаващо значение, изтъкват от СЗО. \r\n \n\t\t\t\t\t\t", "date": "2019.06.07", "title": "Един милион нови инфекции, предавани по полов път на ден"}
{"url": "http://www.bnews.bg/article/261512-balgariya_posledna_v_es_po_kachestvo_na_vodata_za_kapane_vizhte_prichinata", "text": "\n България е на дъното в поредна класация на Европейския съюз. Този път по отношение качеството на водата за къпане. Годишният доклад на общността по темата сочи, че сме на предпоследно място сред 28-те страни. Следва ни само Полша. \r\n\r\n България е подала данни за 95 места за къпане – 91 на Черноморското крайбрежие и 4 във вътрешността на страната. \r\n\r\n Основното заключение е, че чистотата на водата за къпане у нас се влошава. \r\n\r\n Само 52.6% от проверените места покриват европейските стандарти. \r\n\r\n Изводите от проверката са, че причините за лошото състояние на водата е нежеланието за поддъжка. \r\n \n\t\t\t\t\t\t", "date": "2019.06.07", "title": "България последна в ЕС по качество на водата за къпане. Вижте причината"}
{"url": "http://www.bnews.bg/article/261505-osadiha_na_zatvor_mazh_sas_100_invalidnost_samolekuval_se_s_marihuana", "text": "\n Бургаският районен съд осъди на 3 месеца затвор ефективно 44-годишния Васил Тончовски от Сливен – пенсионер по болест със сто процента инвалидност. Магистратите признаха Тончовски за виновен по обвинение за незаконно притежание на наркотични вещества - марихуана, и отхвърлиха тезата на защитата, че тя е използвана за медицински цели, за да не агонизира Васил от болка, съобщи правният сайт lex.bg. \r\n\r\n 44-годишният мъж е засечен при специализирана акция на МВР в местността „Червенка“ в Черноморец. При проверката в караваната му, той доброволно предал на полицаите 55 грама марихуана, която по думите му преработвал в масло, за да облекчи болките си, след претърпяна тежка катастрофа преди десет години. \r\n\r\n След инцидента, Тончовски е напълно неподвижен, претърпява многобройни операции, дори се разболява от хепатит С и според твърденията му, това го кара да търси други алтернатива за лечение, която намира в марихуаната. \r\n\r\n \"Васил не употребява марихуана в общоприетия и укорим от законодателя начин, а като единствено негово спасение. И не пречи на никого. В крайна сметка, сега не го боли, той спи нормално, участва в гражданския оборот. Дали това е плацебо ефект или е реален резултат от употребата на марихуана, могат да кажат специалистите извън България. Но реалният резултат е, че от човек, който се чувства като жив труп, сега дори работи\", подчерта адвокатът му Радослав Николов. \r\n\r\n Всичко изложено от защитата е хипотеза, която не може да намери законов облик, контрира председателят на Районната прокуратура Иван Кирков. И допълни: „Не искам да поставям под съмнение психологическото и физическо състояние на подсъдимия, отнасям се с разбиране. Но и според заключението на експертите, употребата на марихуана не води до реални ползи по отношение на физическите увреждания“. \r\n\r\n Според държавното обвинение е възможно, „наркотикът да му е помогнал да приеме социалния си статус, но и евентуално да преодолее емоционалните си дефицити“, но не и да подобри състоянието му. Прокуратурата извади и справка, според която медицинската марихуана се използвала при лечение на глаукома, онкологични заболявания и увеличен апетит – диагнози, които подсъдимият нямал. \r\n\r\n Прокурор Кирков посочи, че Тончовски можел и „да живее като нормален член на обществото като използва конвенкионални медикаменти“. \r\n\r\n От съда считат, че състоянието на подсъдимия не е пречка той да изтърпява ефективно наказание и при необходимост да му бъде осигурена адекватна медицинска помощ. Психиатричната експертиза стига и по-далеч. В нея се твърди дори, че затворът може да му помогне постепенно да промени личностните си нагласи и светоусещането си. \r\n\r\n \"Случаят не е прецедент в страната ни, но поради консервативното отношение на законодателя, десетки други в състоянието на Васил, са принудени да пристъпват закона. А за всички тях – затворът не е наказание, а мъчение и агония\", казва адвокат Николов. \r\n\r\n Решението на районните магистрати в Бургас не е окончателно и може да бъде обжалвано в 15-дневен срок. \r\n\r\n   \r\n \n\t\t\t\t\t\t", "date": "2019.06.07", "title": "Осъдиха на затвор мъж със 100% инвалидност, самолекувал се с марихуана!"}
{"url": "http://www.bnews.bg/article/261508-pet_kucheta_kane_korso_ubiha_39_godishen_mazh_kray_sofiya", "text": "\n 39-годишен мъж е бил нападнат и убит от пет домашни кучета от породата \"Кане Корсо\", съобщиха от Областната дирекция на МВР-София. \r\n\r\n Около 16.12 часа вчера на тел. 112 е подаден сигнал за намерен труп на мъж в гориста местност в землището на софийското село Владо Тричков. На място незабавно са изпратени полицейски служители. При огледа на местопроизшествието по тялото на 39-годишния мъж и около него са установени следи от животински стъпки. \r\n\r\n В имот, в близост до местопроизшествието, са установени свободно придвижващи се кучета от породата \"Кане Корсо\". Собственикът на имота и животните е задържан за срок до 24 часа. Петте кучета са иззети и настанени във ветеринарна клиника в столицата. \r\n\r\n По информация на Нова телевизия, къщата, в която са открити кучетата няма ограда. Жители на село Владо Тричков разказват, че на собственика многократно са били правени предписания да построи, но той така и не го направил. По думите им тези животни и друг път са нападали хора преди да се стигне до смъртта на 39-годишния Димитър. \r\n\r\n По случая е образувано досъдебно производство. Действията по разследването продължават под надзора на Софийска окръжна прокуратура. \r\n\r\n Това е поредното нападение на домашно куче. Вчера 35-годишната жена от разградското село Дряновец бе транспортирана в болница с отхапана устна и с рани по ръката, след като бе нападната от куче, порода \"Дого Аржентино\". От русенската болница \"Медика\", където бе настнанена пострадалата, съобщиха, че тя е претърпяла пластична операция и състоянието й е стабилно.  \r\n \n\t\t\t\t\t\t", "date": "2019.06.07", "title": "Пет кучета \"Кане Корсо\" убиха 39-годишен мъж край София"}
{"url": "http://www.bnews.bg/article/261499-skandal_v_kyustendil_chitalishte_razlepi_plakati_s_natsistki_general_obyavyavayki_go_za_geroy", "text": "\n От два дни в Кюстендил са разлепени скандални плакати, изобразяващи немския генерал от Втората световна война Фердинанд Шьорнер. Той е облечен във военна униформа с нацистки символи под надпис \"Героите от Втората световна война 1941-1945\". \r\n\r\n С него местното читалище \"Зора\" приканва гражданите на среща тази вечер. По този повод районна прокуратура в Кюстендил е започнала разследване по досъдебно производство за проповядване и подбуждане към дискриминация и омраза, основани на раса, народност или етническа принадлежност. \r\n\r\n На 05.06.2019 г. в ОДМВР - Кюстендил е подаден сигнал от гражданин, че на различни места в гр. Кюстендил са разлепени плакати, съдържащи изображение на немски генерал от Втората световна война - Фердинанд Шьорнер във военна униформа с нацистки символи под надпис \"Героите от Втората световна война 1941-1945\", приканващи за среща на 06.06.2019 на ул. \"Търговска\" № 13, от името на читалище \"Зора\" в града. Уведомен е прокурор от Районна прокуратура - Кюстендил и при условията на неотложност е започнато досъдебно производство. \r\n\r\n В рамките на разследването са извършени 4 огледи на местопроизшествия, при които са иззети веществени доказателства, в това число и разлепените плакати. Установени са и други места в града с разлепени плакати, където предстои извършване на огледи на местопроизшествия. \r\n\r\n Със заповед на кмета на община Кюстендил провеждането на обявеното мероприятие на читалище \"Зора\" е забранено. \r\n\r\n Прокуратурата е поискала и получила разрешение от Районен съд - Кюстендил за претърсване на жилището на председателя на читалището, където се намира и адреса за кореспонденция на читалище \"Зора\". Към момента се извършват действия по претърсване и изземване. \r\n\r\n Прокуратурата е събрала и други доказателства за извършване подобни деяния в минал период. \r\n\r\n В кратки срокове РП - Кюстендил ще извърши анализ на доказателствата дали деянието осъществява признаците на престъпление против Републиката - за проповядване на фашистка или друга антидемократична идеология или насилствено изменяне на установения от Конституцията обществен и държавен строй  и евентуалното изпращане на досъдебното производство компетентност на Специализираната прокуратура. \r\n \n\t\t\t\t\t\t", "date": "2019.06.07", "title": "Скандал в Кюстендил - читалище разлепи плакати с нацистки генерал, обявявайки го за герой"}
{"url": "http://www.bnews.bg/article/261520-mvr_razbi_dve_narkooranzherii", "text": "\n Вчера, в хода на проведена на територията на столицата операция , служители на Главна дирекция „Национална полиция“ (ГДНП) са разкрили две наркооранжерии. На място те са установили и задържали  31-годишен мъж, занимавал се с отглеждане на наркотични растения. Това съобщиха от МВР. \r\nДействията са проведени под наблюдението на Софийската районна прокуратура. \r\n\r\n В хода им са извършени процесуално-следствени действия  на два адреса в София.  \r\n\r\n На единия,  ползван от мъжа под наем, криминалистите открили оранжерия  със засадени 585 растения в напреднал етап на развитие и оборудвана с въздухоотводи, поливна система, обезмирисители, лампи, суха маса и везни. \r\n\r\n В рамките на операцията те установили, че мъжът притежава апартамент в затворен комплекс в столицата. При предприетото претърсване на адреса , полицаите установили  172 растения, отглеждани в парници, оборудвани с влагоуловители, въздухомери, таймери. \r\n\r\n На задържания е повдигнато обвинение за престъпление по чл. 354а и чл. 354в от НК.  По случая е образувано досъдебно производство за отглеждане и държане на наркотични вещества /растения и работата по документирането му продължава под ръководството на  Софийска районна прокуратура. \r\n\r\n   \r\n \n\t\t\t\t\t\t", "date": "2019.06.07", "title": "МВР разби две наркооранжерии"}
{"url": "http://www.bnews.bg/article/261507-dachich_napisa_kosovo_e_sarbiya_na_banknota_ot_100", "text": "\n Сръбският външен министър Ивица Дачич се присъедини към акция, подета в социалните мрежи, за връщане на Косово на Сърбия по мирен път. Същината на акцията е да се напише \"Косово е Сърбия\" на банкноти чужда валута.  Дачич написа върху банкнота от 100 долара \"Косово е Сърбия\" на кирилица и се подписа. \r\n\r\n Дачич каза, че организаторите на интернет инициативата са го призовали да се присъедини към нея. \"Нямах чужда валута, а тези, които ме помолиха, ми дадоха банкнота от 100 долара да пиша върху нея, което и направих на кирилица и се подписах\", обясни Дачич пред сръбският вестник \"Блиц\" и добави, че и без това винаги работи на кирилица. \r\n\r\n Макар че използвал доларова банкнота, по думите му, акцията не е свързана със САЩ и той би написал \"Косово е Сърбия\" на банкнота от всяка страна, чиито власти твърдят обратното. \r\n\r\n Американското посолство в Белград обаче реагира и разкритикува постъпката на сръбския външен министър. \r\n\r\n \"Вместо да унищожава банкнота с лика на великия американски учен и държавник Бенджамин Франклин, министър Дачич би могъл да помисли за думите му: \"Бъди във война с пороците си и в мир със съседите си\", се казва в реакция на американското посолство в Белград за Радио Свободна Европа. \r\n\r\n В отговор на критиките на американското посолство Ивица Дачич заяви пред белградски медии, че не е унищожил американска банкнота, защото тя остава в обръщение и допълни: \r\n\r\n \"Де този късмет вместо бомби с обеднен уран, американците да ни бяха хвърляли банкноти с надпис \"Косово не е Сърбия\", каза Дачич пред сръбския вестник \"Новости\". \"Вместо бомби с обеднен уран американците да бяха хвърляли банкноти с надписа \"Косово не е Сърбия\", каза министърът за \"Новости\". \r\n\r\n Дачич каза още, че надписът върху банкнотата не обижда Бенджамин Франклин. \r\n\r\n \"Сърбия винаги ще се бори против всяка порочна и фалшива наркодържава и винаги ще се стремим към мир с нашите съседи. Сърбия никога няма да третира собствената си страна като съседна, както няма да направи и Америка. И както никога не би го направил и Бенджамин Франклин. Това, което направих, е (израз на) уважение към универсалния принцип на всички признати държави, включително на САЩ и Сърбия\", каза още Дачич. \r\n\r\n По повод преговорната битка за бъдещата съдба на Косово Дачич напомни още едно послание на Франклин: \"Този, който има търпение, може да има каквото поиска\". \r\n \n\t\t\t\t\t\t", "date": "2019.06.07", "title": "Дачич написа \"Косово е Сърбия\" на банкнота от $100"}
{"url": "http://www.bnews.bg/article/261500-kapitanat_na_koraba_prichinil_fatalniya_sblasak_v_budapeshta_e_imal_podoben_intsident_v_holandiya", "text": "\n Украинският капитан на речния круизен кораб, който се блъсна в малко унгарско туристическо корабче по Дунава в центъра на Будапеща миналата седмица, е бил капитан на кораб в Холандия, който е причинил друг инцидент там през април, съобщи днес унгарската прокуратура, цитирана от Ройтерс. \r\n\r\n В съобщението на прокуратурата се казва също, че разследването на фаталния инцидент в Будапеща, при който загинаха много корейски туристи, е показало, че капитанът е изтрил данни от своя мобилен телефон след сблъсъка. \r\n\r\n Малкото корабче \"Русалка\" потъна за броени секунди след сблъсъка в круизния кораб \"Викинг сигън\", управляван от украинския капитан. Корабчето потъна точно пред сградата на унгарския парламент в Будапеща. Жертвите до момента са 15 южнокорейски туристи. Смята се, че в потъналото корабче има още 13 тела на хора, смятани за изчезнали. На борда е имало 33-ма корейски туристи и двама души екипаж. Спасени бяха само 7 души. \r\n\r\n Адвокатите на украинеца казаха, че той е съсипан от случилото се, но смята, че не е направил нищо погрешно. Причините за инцидента все още не са установени. Разследването продължава. \r\n\r\n Идентификацията на жертвите е улеснена от южнокорейската практика да се вземат пръстови отпечатъци от всички пълнолетни граждани на страната, посочиха унгарските власти. Според полицейската служителка Жужана Крейц, цитирана от Ройтерс, труповете при такива инциденти са силно увредени и идентификацията чрез снимки и документи за самоличност е невъзможна. Затова се използват пръстови отпечатъци, ДНК или записи за състоянието на зъбите. \r\n\r\n На място по случая в Унгария работи южнокорейски разследващ екип начело с офицера от южнокорейския отдел на Интерпол Им Бюн-хо. Благодарение на пръстовите отпечатъци до момента в Медицинския университет в Будапеща са идентифицирани всички извадени тела. Офицер Им описа пред Ройтерс технологията, по която се взимат пръстови отпечатъци от труповете, за да се сравняват с наличните от жертвите приживе. Той добави, че ако температурата на водата не надвишава 30 градуса, от трупа на удавник може да се вземе пръстов отпечатък в рамките на три месеца. Взетите от загиналите в Будапеща отпечатъци се пращат по интернет в Сеул и до 1 час оттам се получава резултат с конкретно име. Единственият пътник, който ще трябва да бъде идентифициран чрез ДНК, е 6-годишно дете, от което още не е бил взет пръстов отпечатък, каза той. \r\n \n\t\t\t\t\t\t", "date": "2019.06.07", "title": "Капитанът на кораба, причинил фаталния сблъсък в Будапеща, е имал подобен инцидент в Холандия"}
{"url": "http://www.bnews.bg/article/261498-bundestagat_ratifitsira_protokola_za_chlenstvo_na_severna_makedoniya_v_nato", "text": "\n Германският Бундестаг ратифицира протокола за членство на Северна Македония в НАТО, предаде агенция МИА, цитирана от БТА. \r\n\r\n На ратификацията се противопоставиха популистката Алтернатива за Германия и Левите. \r\n\r\n Петер Бистрон от Алтернатива за Германия поздрави Северна Македония за затварянето на балканския маршрут на мигрантите през 2016 година, но каза, че неговата партия ще гласува против членството й в НАТО заради \"големия проблем с корупцията\". \r\n\r\n Александър Ной от Левите се противопостави на разширяването на НАТО и критикува \"прозападното правителство\" на Северна Македония, че погрешно е интерпретирало референдума за промяна на името. \r\n\r\n При изказването си Ной използваше името Македония, заради което влезе в пререкание с депутат от Бундестага от гръцки произход. \r\n\r\n Бундестагът подкрепи членството на Северна Македония в НАТО, но в хода на дебатите някои депутати свързаха присъединяването й към алианса с датата за започване на преговори за членство в Европейския съюз. \r\n\r\n Депутатът от опозиционната партия Зелени Юрген Тритин каза, че по този въпрос има разногласия в самото правителство - канцлерът Ангела Меркел е против, а външното министерство е за започване на преговорите. \r\n\r\n   \r\n \n\t\t\t\t\t\t", "date": "2019.06.07", "title": "Бундестагът ратифицира протокола за членство на Северна Македония в НАТО"}
{"url": "http://www.bnews.bg/article/261501-mlad_mazh_v_depresiya_se_obesi_kray_vratsa_sled_kato_mu_be_otkazana_meditsinska_pomosht", "text": "\n Голяма трагедия се разигра край Враца, съобщи агенция BulNews. Млад мъж от село Фурен, който бил изпаднал в депресия, е сложил край на живота си, след като няколко институции му отказали помощ. \r\n\r\n 30-годишният Добри е намерен да виси с въже около врата от ремарке в двора на имота му. На ужасяващата гледка се натъкнали майка му и леля му. \r\n\r\n В момента към мястото на трагедията пътуват униформени и медицински специалисти, които само ще могат да констатират смъртта на младия мъж. \r\n\r\n Вчера известен врачански бизнесмен, който е в близки отношения с Добри, го видял, че е изпаднал в депресивно състояние. Врачанинът поговорил с отчаяния мъж и го убедил да потърсят помощ от центъра за психично здраве в града. От там обаче ги отпратили, защото нямали в този момент специалист, който да му обърне внимание и ги насочили към спешния център. Там обаче също не получили помощ. Бизнесменът намерил контакти на частен психиатър, но и той ги отрязал, като казал да го потърсят на следващия ден, въпреки обяснението, че състоянието на момчето не е добро. \r\n\r\n Изумен врачанинът решил да настани Добри в хотел и да го наблюдава. Младежът обаче с всеки изминал момент ставал все по-агресивен и така се наложило бизнесменът да потърси съдействие от полицията. Мислел си, че униформените ще могат да го приберат за през нощта в ареста, за да не си посегне, но патрулката пристигнала с екип медици, на които Добри отказал да бъде прегледан и всички си тръгнали. \r\n\r\n Наложило се депресираният мъж бъде откаран от други свои приятели до дома му в село Фурен. Днес младежите, които направили всичко по силите си да му помогнат, получили черната вест за самоубийството. \r\n\r\n \"Отказаха преглед на човек, който видимо не беше добре и който и преди се е лекувал от депресивни състояния. Възмутен съм как институциите ни обърнаха гръб и го оставиха да стигне до фаталното решение\", коментира врачанинът. \r\n\r\n Заболяването на Добри се отключило преди около две години, когато баща му починал. Тогава младият мъж бил лекуван в центъра за психично здраве във Враца в продължение на 20 дни и се оправил. Вчера обаче никой не му обърнал внимание и резултатът е налице. \r\n \n\t\t\t\t\t\t", "date": "2019.06.07", "title": "\r\nМлад мъж в депресия се обеси край Враца, след като му бе отказана медицинска помощ"}
{"url": "http://www.bnews.bg/article/261504-podozirat_70_shefove_na_doyche_bank_v_danachni_izmami", "text": "\n Прокурори в Германия подозират 70 шефове на Дойче банк в участие в данъчни измами, пише Евронюз. Бившите и настоящи служители на банката са вкарани в списък със заподозрени и обвинителите проверяват каква е ролята им в схемата, съобщава БГНЕС. \r\n\r\n Служителите се възползвали от вратичка в закона, която позволявала две компании или физически лица да се обявят за собственици на едни и същи ценни книжа. Така и двете страни се възползвали от данъчни отстъпки, ощетявайки държавната хазна със стотици милиони евро. \r\n\r\n Няколко отделни прокуратури в Германия разследват аспекти на мошеническата схема, която идва като нов удар срещу усилията на Дойче банк да се стабилизира след години на лоши финансови резултати. \r\n \n\t\t\t\t\t\t", "date": "2019.06.07", "title": "Подозират 70 шефове на Дойче банк в данъчни измами"}
{"url": "http://www.bnews.bg/article/261495-datskata_kralitsa_vazlozhi_sastavyane_na_pravitelstvo_na_liderkata_na_sotsialdemokratite", "text": "\n Датската кралица Маргрете Втора възложи на лидерката на опозиционната социалдемократическа партия Мете Фредериксен да проведе преговори за съставяне на ново правителство, ден след като управляващият досега десноцентристки блок на премиера Ларс Льоке Расмусен претърпя поражение на парламентарните избори, предаде ДПА. \r\n\r\n Преди това кралицата се консултира с лидери на други партии след очакваната оставка на Расмусен. \r\n\r\n \"Бих желала да оглавя правителство, което да се основава на широко сътрудничество. Затова не изключвам участие на която и да е партия\", каза Фредериксен, цитирана от ТАСС, след срещата си с кралицата. \r\n\r\n Фредериксен има подкрепа от партиите в левия блок, който получи 91 места срещу 75 за десния блок на Расмусен в 179-местния парламент. Тя каза, че е поканила всички парламентарно представени партии за разговори утре, като добави, че ще започне с \"по ред с оглед на броя\" на депутатите им. Това означава, че първата й среща ще бъде с десноцентристката Либерална партия на Расмусен, която остана втора на изборите с 45 места - с пет по-малко от социалдемократите. \r\n\r\n Расмусен ще остане премиер на служебен кабинет до съставянето на новото правителство. \r\n\r\n Фредериксен възнамерява да състави еднопартийно правителство на малцинството, но каза, че ще търси широко сътрудничество с останалите парламентарни партии. Според експерти процесът на създаване на ново правителство може да отнеме няколко седмици. \r\n\r\n Социалдемократите се обявяват за по-ограничителна политика по отношение на миграцията, което ги поставя близко до десните, а повечето от останалите партии в левия блок не са съгласни с това. \r\n\r\n   \r\n \n\t\t\t\t\t\t", "date": "2019.06.07", "title": "Датската кралица възложи съставяне на правителство на лидерката на социалдемократите"}
{"url": "http://www.bnews.bg/article/261493-ogromna_laboratoriya_za_kokain_beshe_razkrita_v_holandiya_blagodarenie_na_povaleno_ot_burya_darvo", "text": "\n Една от най-големите незаконни лаборатории за кокаин в Холандия беше разкрита днес в хангар във ферма по време на операция по рязане на повалено от буря дърво недалеч от него, предаде Франс прес, като се позова на съобщение на полицията. \r\n\r\n Днес много голяма лаборатория за производство на кокаин беше открита в хангар на ферма, разположена в Уд Восемер в Зеланд. Става дума за една от най-големите незаконни лаборатории, разкривани някога в страната, се казва в изявление на полицията. Засега тя отказва да съобщи какво количество дрога е било намерено в лабораторията. \r\n\r\n Дървото паднало на улица в градчето през нощта и хора тази сутрин започнало да го режат, за да разчистят пътя, но усетили странна миризма в близост до хангара и подали сигнал в полицията. Тя се отзовала и когато влязла в хангара, открила голямо количество кокаин, готово за употреба. \r\n\r\n През 2017 г. в Холандия бяха конфискувани 140,4 тона кокаин, което бе най-много досега за страна от ЕС. \r\n \n\t\t\t\t\t\t", "date": "2019.06.07", "title": "Огромна лаборатория за кокаин беше разкрита в Холандия благодарение на повалено от буря дърво"}
{"url": "http://www.bnews.bg/article/261494-kritiki_kam_ministarka_ot_partiyata_na_merkel_zaradi_video_reklamirashto_nestle", "text": "\n Германската министърка на прехраната и земеделието Юлия Кльокнер стана обект на нарастващи критики заради видео, възхваляващо компанията \"Нестле\". \r\n\r\n Организация, защитаваща интересите на потребителите на хранителни продукти, обвини днес нейното министерство, че се подмазва на големи хранителни компании, предаде ДПА, цитирана от БТА. \r\n\r\n Във видеото Кльокнер се появява заедно с шефа на германския клон на \"Нестле\" и сипе похвали за мощния хранителен конгломерат, че обновява продуктите си, за да намали съдържанието на захари и мазнини в тях. \r\n\r\n \"Нестле, особено в областта на детските храни, предлага съвсем небалансирани, твърде подсладени неща\", каза шефът на организацията \"Фудуоч\" Мартин Рюкер по телевизия А Ер Де. - \"Не очаквах един министър да намира общ език с интересите на компании в такова положение\", отбеляза той. \r\n\r\n Над 14 милиона гледания в YouTube регистрира критичното мнение на 26-годишен ползвател, наречен Рецо, който пръв привлече общественото внимание към спорното видео на министерството. Той писа, че ако би качил на страницата си подобно видео, задължително би трябвало да го маркира като реклама. \r\n\r\n Последваха мнения и от други потребителски организации, опозиционни политици и дори от хора от собствената партия на Кльокнер - ХДС на канцлерката Ангела Меркел, че видеото си е чиста проба реклама на швейцарската компания \"Нестле\". \r\n\r\n   \r\n \n\t\t\t\t\t\t", "date": "2019.06.07", "title": "Критики към министърка от партията на Меркел заради видео, рекламиращо \"Нестле\""}
{"url": "http://www.bnews.bg/article/261496-slovenski_mitnichari_otkriha_500_litra_kontrabandna_tekila_v_tovaren_samolet", "text": "\n Словенски митничари откриха на летището в Марибор около 500 бутилки скъпа мексиканска текила, скрити в товарен самолет, пристигнал от Украйна, предаде агенция Хина. \r\n\r\n Екипажът на самолета твърдял, че няма нищо за деклариране, но при оглед на самолета били открити 354 бутилки текила \"Дон Хулио 1942\", скрити в пилотската кабина, тоалетната и под брезент в товарния отсек на самолета. \r\n\r\n При допълнителна проверка с полицейско куче били открити още 126 бутилки, скрити в пода на самолета. \r\n\r\n Стойността на заловената стока е 72 000 евро. Словенските власти ще предприемат наказателни мерки срещу компанията, отговаряща за товара. \r\n\r\n   \r\n \n\t\t\t\t\t\t", "date": "2019.06.07", "title": "Словенски митничари откриха 500 литра контрабандна текила в товарен самолет"}
{"url": "http://www.bnews.bg/article/261497-dozhivoten_zatvor_za_sanitar_ubil_85_dushi_v_germaniya", "text": "\n Доживотна присъда бе произнесена по най-големия съдебен процес срещу сериен убиец в следвоенната история на Германия - медицинския работник Нилс Хьогел. 42-годишният санитар от , в Олденбург беше обвинен в убийството на 100 свои пациенти, но съдът прие доказателствата само за 85-има от тях. Самият Хьогел призна за 43-ма, съобщи \"24 часа\". \r\n\r\n Той вече бе осъден веднъж доживот за двойно убийство на свои пациенти. Разследващите двата смъртни случая обаче установили, че в смените на Хьогел в болницата, в която работил години наред, има твърде много смъртни случаи, които си приличат. В крайна сметка медицинският работник признал, че нарочно е инжектирал с коктейли от различни тежки лекарства пациентите си, за да ги докара до кома, след което да ги \"върне обратно към живота\" и да получи похвала в работата. Така блестял като спасител, докато и управата не започнала да се съмнява, че твърде често пациентите му имат нужда от реанимация. Освен това, за десетки хора тя не се оказала достатъчна, за да върнат към живота.  \r\n\r\n Съдът определи убийствата като особено тежки, което означава, че Хьогел не може да бъде освободен при никакви условия предсрочно, преди да са минали 15 години от излежаването на присъдата. Той има и доживотна забрана да работи по професията си. \r\n\r\n В Германия повечето доживотни присъди се преразглеждат след 20 години и само при най-тежките случаи, за които се смята, че все още представляват опасност за обществото, присъдата си остава в сила докрай. \r\n\r\n В случая с Нилс Хьогел обае самият съдия заяви, че серийните убийства са надхвърлили всичко, което той е виждал в практиката си. \r\n\r\n Хьогел е минал през медицински тестове, които са установили личностна деформация. Той не е способен на емпатия, съчувствие, срам, чувство за вина или разкаяние, установяват психиатрите. Въпреки това е вменяем и може да понесе изцяло тежестта на закона. \r\n\r\n В сряда дори защитата му поиска доживотен затвор за клиента си. Самият Хьогел пък се обърна към роднините на убитите и се извини за това, което им е сторил. Те обаче отхвърлиха думите му като заучени и неискрени. \r\n\r\n Нилс Хьогел работи между 2000 и 2005 година в клиниките в Олденбург и Делменхорст.  \r\n \n\t\t\t\t\t\t", "date": "2019.06.07", "title": "Доживотен затвор за санитар, убил 85 души в Германия"}
{"url": "http://www.bnews.bg/article/261518-vladimir_klichko_vze_klyuchovo_reshenie", "text": "\n Въпреки изключително актрактивните оферти на стрийминг платформата DAZN, Владимир Кличко е решил да не се връща на ринга през тази година. \r\nПровеждането на още един официален мач обаче продължава да е в плановете на украинската легенда на световния бокс, пишат медиите в родината му. Мотивацията на доскорошния хегемон в тежка категория е да счупи рекорда на Джордж Форман, който стана световен шампион малко преди да навърши 46 години. Това се случи на 5 ноември 1994 година в Лас Вегас, когато Форман нокаутира Майкъл Мурър и спечели титлата на 45 години, 9 месеца и 16 дни. Това е абсолютен рекорд, който Владимир Кличко иска да подобри. \r\n\r\n Отчитайки заслугите на украинеца, всяка световна боксова организация ще бъде готова веднага да назначи провеждането на негов бой с действащия световен шампион. Такава среща трябва да се състои не по-рано от 11 януари 2022 година, когато Владимир ще е на 45 години, 9 месеца и 17 дни. В Украйна отчитат, че е по-реално такъв мач да има през пролетта на 2022-а. Кличко навършва 46 на 26 март. \r\n\r\n Той продължава да е в супер форма, което се видя на неотдавнашна конференция по спортен маркетинг, на която Владимир бе говорител. Бившият боксьор беше облечен с тениска и присъстващите журналисти отбелязаха, че обемът на мускулите на тялото му в никакъв случай не е по-малък от този през 2017 година, когато Кличко  изигра последния мач в кариерата си. Тогава той бе победен от Антъни Джошуа, който на практика го пенсионира. \r\n \n\t\t\t\t\t\t", "date": "2019.06.07", "title": "Владимир Кличко взе ключово решение\r\n"}
{"url": "http://www.bnews.bg/article/261503-saboriha_oshte_edna_kashta_pametnik_na_kulturata_v_plovdiv", "text": "\n Поредно посегателство към културното наследство в Пловдив. Знакова къща в центъра на града беше съборена. Сигналът за неправомерните дейности е бил подаден от граждани, станали свидетели на срутването. Дълги години къщата се използваше за детска градина, а след това беше върната на собствениците и затворена. \r\n\r\n Преди да бъде съборена, в сградата на улица \"Гладстон\" 14 се извършваше ремонт. Според издаденото разрешение за строеж собствениците са били задължени да запазят фасадата на сградата. Те обаче не са се съобразили с това изискване и съборили къщата на Куцоглу. \r\n\r\n Служители на Общинския инспекторат са направили проверка и са подали сигнал до Министерството на културата за събарянето на знаковата постройка.    \r\n\r\n „Издали сме констативен акт с нареждане незабавно машините да бъдат изведени от обекта, незабавно да се прекратят всякакъв вид строително-ремонтни дейности. Подадохме сигнал до Прокуратурата за увреждане на сграда в защитена зона. Вторият сигнал, който подписах, е предприемане на действия за отмяна на строителното разрешение, което е издадено”, коментира Георги Стаменов - кмет на Район \"Централен\"  Пловдив. \r\n \n\t\t\t\t\t\t", "date": "2019.06.07", "title": "Събориха още една къща паметник на културата в Пловдив"}
{"url": "http://www.bnews.bg/article/261506-vzriv_raztarsi_dve_zhilishtni_sgradi_v_shvedski_grad", "text": "\n \r\n  \r\n\r\n 19 души получиха леки наранявания след експлозия в шведския град Линшопинг, съобщи Ройтерс, позовавайки се на източници от местните лечебни заведения. \r\n\r\n Шведската полиция съобщи, че експлозия е нанесла щети на две съседни жилищни сгради в града, който се намира в Южна Швеция, съобщиха Асошиейтед прес и Ройтерс, цитирани от БТА. \r\n\r\n Още не е ясно каква е причината за взрива, но в последните години в Швеция имаше няколко случая на използване на експлозиви от враждуващи криминални групировки. \r\n\r\n Съобщава се за изпочупени прозорци и повредени балкони. Едната сграда е на пет етажа, другата е на четири. \r\n\r\n   \r\n \n\t\t\t\t\t\t", "date": "2019.06.07", "title": "Взрив разтърси две жилищни сгради в шведски град"}
{"url": "http://www.bnews.bg/article/261502-ogromen_pozhar_izpepeli_gkpp_zlatarevo", "text": "\n Огромен пожар изпепели ГКПП \"Златарево\" на границата със Северна Македония. Огънят е унищожил голяма част от конструкцията на сградата.  Сигналът е подаден малко след 17 часа. Причинени са материални щети, няма пострадали хора. Огънят е локализиран. Установено е, че е тръгнал от електрическо табло на първия етаж. \r\n\r\n „Пожарът е възникнал в резултат на късо съединение в табло, намиращо се в една от административните сгради. Всички системи за проверка на граждани функционират нормално. Разполагаме и с мобилни такива, така че да не създаваме трудности на гражданите при преминаването през пункта”, обясни директорът на Главна дирекция \"Гранична полиция” главен комисар Светлан Кичиков. \r\n\r\n „Загуби на данни няма. Митниците отдавна са в електронна среда, така че всички данни, които са постъпили в системата са запазени и няма никаква опасност нещо да се загуби или да бъде заличено. Така е конструиран пунктът, че тежкотоварният трафик минава непосредствено до административната сграда. След такъв мащабен пожар конструкцията е компрометирана и до разрешение от компетентен орган, че е безопасна за преминаване, не е възможно да се пусне тежкотоварният трафик”, каза заместник-директорът на Агенция „Митници” Георги Александров. \r\n\r\n Пропускането през ГКПП \"Златарево\" обаче е преустановено за 24 часа. Пътуващите за Северна Македония ще бъдат пренасочвани към съседни гранични пунктове с Република Северна Македония. Те са ГКПП \"Станке Лисичково\" и ГКПП \"Гюешево\". \r\n \n\t\t\t\t\t\t", "date": "2019.06.07", "title": "Огромен пожар изпепели ГКПП \"Златарево\" "}
