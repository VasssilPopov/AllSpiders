{"url": "http://www.bnews.bg/article/263180-pone_4_godini_e_deystvala_lihvarskata_banda_v_hristo_botev", "text": "\n Петима души са били арестувани по време на спецакцията срещу организираната престъпна група за рекет, която беше разбита днес в столичния квартал „Христо Ботев”. Това обявиха пред журналисти зам.-главният прокурор Иван Гешев и главният секретар на МВР Ивайло Иванов. \r\n\r\n Класическа схема на силоваци – така двамата описаха дейността на бандата. Според събраните данни задържаните са предоставяли малки суми като заеми на хора с нисък социален статус, като заради високата дневна лихва много бързо борчовете придобивали огромни размери. Следват телесни повреди, отнемане на имущество и заплахи. „Тези хора стават бели роби, задължени до гроб”, коментира Гешев. \r\n\r\n Според Иванов сочените за членове на лихварската банда са „криминално проявени по почти цялата палитра на Наказателния кодекс”, като се събират данни дали не са били ангажирани и в наркоразпространение. \r\n\r\n Към момента се смята, че групата е действала поне от 2015 г. „В такива райони е по-затворено обществото, страхуват се да подават сигнали, по-трудно се намират свидетели”, призна главният секретар на МВР. \r\n\r\n „За никого не е тайна, че в определени райони, да го кажем по този начин, където населението е с нисък социален статус, има лица, които наричате „тартори”, „ромски или цигански барони”, аз бих ги нарекъл „криминални авторитети” (…) Остава усещането, че в някои райони държавата се е оттеглила, това частично представлява само усещане, но има база за работа на прокуратурата и МВР в тези територии, в тези общности и в този сегмент на престъпността изобщо”, отбеляза и Гешев. \r\n\r\n Той подчерта, че битовата престъпност има и социални и икономически аспекти, но „задължения към държавата имат и хората с по-нисък социален статус, като едно от тях е да спазват закона”. \r\n\r\n По думите му банди, подобни на разбитата, се използват и за купуване на гласове. Зам.-главният прокурор обаче побърза да подчертае, че няма данни конкретният случай да е бил такъв. \r\n\r\n Мая Манолова - пътник в катастрофирала кола \r\n\r\n Главният секретар на МВР потвърди, че днес е станала катастрофа с автомобил, в който е пътувал омбудсманът Мая Манолова. \r\n\r\n По думите му са се ударили две коли, като шофьорът на едната остава под наблюдение в \"Пирогов\". Все още не е ясно дали единият автомобил е извършил непозволена маневра, или другият се е придвижвал с несъобразна скорост. \r\n\r\n Ивайло Иванов подчерта, че Манолова е била само пътник в участвало в произшествието возило.  \r\n \n\t\t\t\t\t\t", "date": "2019.09.02", "title": "Поне 4 години е действала лихварската банда в „Христо Ботев”"}
{"url": "http://www.bnews.bg/article/263183-zadarzhaha_dvama_bratya_zaradi_ogromna_niva_s_kanabis_kray_sozopol", "text": "\n Двама братя са задържани при специализирана наркоакция на ГДБОП в Созополско, информира МВР. \r\n\r\n Установено е, че мъжете са на 32 и 38 години. Те се отглеждали конопени растения, съдържащи високорискови наркотични вещества в село Зидарово. \r\n\r\n Арестите са част от мащабна операция срещу наркоразпространението в Бургаско, провела се този уикенд. \r\n\r\n Нивата с канабис е разположена върху парцел от 2600 кв.м, открити са над 2500 растения с различна височина между 1,5 и 2,5 м. \r\n\r\n Разследващите са намерили напоителна система, състояща се от три горивни генератора, множество маркучи и кранове с различна големина, имащи за цел да изпомпват вода от разположен в близо естествен водоизточник, с която да се напоява нивата. \r\n\r\n В непосредствена близост до нивата са открити две заграждения, пригодени за „сушилни”, от които са иззети близо 40 растения. Намерен е и склад, където се е помещавала готовата продукция. \r\n\r\n   \r\n \n\t\t\t\t\t\t", "date": "2019.09.02", "title": "Задържаха двама братя заради огромна нива с канабис край Созопол"}
{"url": "http://www.bnews.bg/article/263179-velikobritaniya_misli_da_izprashta_boyni_dronove_v_persiyskiya_zaliv", "text": "\n Великобритания обмисля да изпрати безпилотни самолети, за да подпомогне британските военни кораби по придружаването на танкерите, плаващи под британски флаг, през Ормузкия проток, съобщава Sky News. \r\n\r\n Комодор Дийн Басет също така настоя пред телевизията, че Иран представлява пряка заплаха за британските търговски кораби и отбеляза, че не изключва използването на военна сила, ако е необходимо. \r\n\r\n В средата на август Великобритания се присъедини към предложената от САЩ коалиция в Персийския залив срещу заплахата от Иран в региона, сформирана след като Иранската революционна гвардия задържа плаващ под британски флаг танкер, наречен Stena Impero, за който заяви, че е нарушил морските правила, нанасяйки щети на ирански кораб и опитвайки се да избяга от иранските власти. \r\n\r\n Преди инцидента властите в Гибралтар, подкрепени от британски морски пехотинци, задържаха иранския танкер Grace 1 заради нарушаване на санкциите на Европейския съюз, което Техеран определи като \"акт на пиратство\". Корабът беше освободен по-късно през август и понастоящем плава под ново име - Adrian Darya 1. \r\n \n\t\t\t\t\t\t", "date": "2019.09.02", "title": "Великобритания мисли да изпраща бойни дронове в Персийския залив"}
{"url": "http://www.bnews.bg/article/263186-nachalnikat_na_sofiyskiya_zatvor_e_osvoboden_ot_dlazhnost", "text": "\n Временно изпълняващият длъжността началник на Софийския затвор Десислав Трайков е освободен от длъжност след разпореждане на правосъдният министър Данаил Кирилов, съобщават от пресслужбата на ведомството. \r\n\r\n В петък Трайков  подаде заявление за освобождаване от длъжност, след като бившият вътрешен министър Румен Петков изрази мнение, че премиерът Бойко Борисов трябва да го уволни заради случая с Будимир Куйович. \r\n\r\n Трайков посочи, че името му е незаслужено опетнено. \r\n\r\n Наркотрафикантът беше задържан преди седмица при пътна проверка да шофира автомобил на магистрала „Тракия” с фалшива книжка, по време на затворнически отпуск за добро поведение от общежитието в Казичене. \r\n\r\n През 2010 г. мъжът беше осъден на 16 години затвор заради разпространение на дрога. \r\n \n\t\t\t\t\t\t", "date": "2019.09.02", "title": "Началникът на Софийския затвор е освободен от длъжност"}
{"url": "http://www.bnews.bg/article/263170-politsiya_i_zhandarmeriya_blokiraha_stolichniya_kv_hristo_botev", "text": "\n Специализирана акция на полицията и жандармерията в кв. \"Христо Ботев\" в София. Представители на реда претърсват определени адреси и автомобили. \r\n\r\n От МВР засега отказват информация за причината за специализираната операция. \r\n\r\n Заради акцията се образува голямо задръстване на ул. „Източна тангента”. \r\n\r\n Очаквайте още подробности! \r\n \n\t\t\t\t\t\t", "date": "2019.09.02", "title": "Полиция и жандармерия блокираха столичния кв. \"Христо Ботев\""}
{"url": "http://www.bnews.bg/article/263182-ursula_fon_der_layen_ne_bi_lishila_zhurnalistite_ot_oborudvane", "text": "\n Зала за пресконференции… с премахнати микрофони за журналисти – този детайл (направен публичен от сайта на Дарик Радио) от изявлението на избраната за председател на Европейската комисия Урсула фон дер Лайен в Министерския съвет в петък стана повод за множество коментари. \r\n\r\n „Няма да има въпроси, за да не я поставяме в неудобно положение да отговаря за нещо, което все още не е решено окончателно”, заяви още на място премиерът Бойко Борисов, а по-късно от пресцентъра на МС развиха тезата пред \"Свободна Европа\" с уточнението, че между екипите на българския министър-председател и на фон дер Лайен имало уговорка срещата с медиите да бъде единствено под формата на изявление. Премахването на микрофоните на репортерите пък се наложило, защото нямало как да се изключат. \r\n\r\n В писмо, изпратено до bTV, говорителят на ЕК Мина Андреева потвърди, че в София, а и по време на всички други посещения преди сформирането на новата Европейска комисия се следва формат без въпроси от медиите заради ограничено време и липса на конкретни решения, които да се коментират. Позицията обаче има и интересен детайл по отношение на медийната свобода. \r\n\r\n „Ако сте следили нейната (на Урсула фон дер Лайен – б.р.) политическа кариера, то Вие знаете, че тя е много отворена към пресата. Именно в този дух тя и никога не би поискала да се отнеме оборудването, на което журналистите разчитат, за да вършат своята работа”, пише Андреева. \r\n\r\n Тя припомня и общата позиция на ЕС по отношение на медийната свобода – че осъжда всяка проява на заплахи, насилие и цензура в целия свят; че правителствата трябва да позволяват на журналистите да работят в безопасност и без страх от цензура и преследване и т.н. \r\n\r\n Екзотичното решение на Правителствената пресслужба няма публично известен аналог през последните години, когато в същата зала са сядали редица водещи чуждестранни политици, като това стана повод някои наблюдатели да заговорят за цензура. \r\n \n\t\t\t\t\t\t", "date": "2019.09.02", "title": "Урсула фон дер Лайен не би лишила журналистите от оборудване"}
{"url": "http://www.bnews.bg/article/263181-dostavyat_oshte_10_novi_vlaka_za_tretiya_lach_na_metroto_prez_2020", "text": "\n Кметът на София Йорданка Фандъкова направи проверка на участък от третата линия на метрото, която се изгражда в момента. \r\n\r\n Инспекцията започна от метростанция „България”, която се намира на бул. „България” и бул. „Акад. Иван Гешов”. \r\n\r\n Готови са 5 км от трасето, има напълно завършен релсов път, обясни столичният кмет по време на инспекцията. \r\n\r\n „Втората половина на септември ще бъде завършен напълно 8 км от релсовият път. Това е първият етап на строителството на третата линия на метрото от бул.„Владимир Вазов” до \"Красно село\". Депото е съвсем готово, в момента текат тестовете на от метростанцията до депото. До края на октомври строителните дейности ще бъдат завършени по график и ще продължат тестовете на влаковете и системите за управление”, каза още Йорданка Фандъкова.  \r\n\r\n По думите й следващата година се очакват и новите 10 влака за метрото, които са поръчани. \r\n\r\n На метростанциите по новата линия ще има преградни стени, за по-голяма безопасност на хората, припомни още столичният кмет. Тя отбелза също така, че изграждането на метрото остава най-големият стратегически проект на града. \r\n \n\t\t\t\t\t\t", "date": "2019.09.02", "title": "Доставят още 10 нови влака за третия лъч на метрото през 2020 "}
{"url": "http://www.bnews.bg/article/263188-pozhar_izpepeli_nad_1000_dekara_kray_granitsata_s_makedoniya", "text": "\n Над 1000 декара гори са изпепелени при пожар в землището на село Зойчене, в близост до границата със Северна Македония. Около 200 декара са гори от дъб, бук, габър, кестен, бял бор, а останалите – поземлени имоти, обраснали с храстова растителност и високи треви. Това съобщиха от ЮЗДП. \r\n\r\n Сигналът за огнената стихия е получен в събота, докато екипи от горски служители се борят с друг пожар – между селата Чуричене и Долна Рибница. Незабавно се отправят към новото огнище. Огънят на няколко пъти се възпламенявал заради силния вятър. Стихията е окончателно овладяна едва днес на обяд. Въпреки това и към момента 60 горски служители са на място, за да предотвратят избухването на нови огнища на пожара. \r\n\r\n В борбата със стихията са се включили и служители на Община Петрич, доброволци от местното ловно сдружение и местни граждани. От пламъците е спасена и млада сухоземна костенурка, която е защитен вид. \r\n \n\t\t\t\t\t\t", "date": "2019.09.02", "title": "Пожар изпепели над 1000 декара край границата с Македония"}
{"url": "http://www.bnews.bg/article/263173-zhiteli_na_selo_vlado_trichkov_sa_bez_voda_ot_mesets", "text": "\n Жителите на махала „Ромча” в с. Владо Тричков излязоха на протест, заради липсата на вода. В селото не е имало вода от месеци, а за техните нужди има осигурена само една водоноска. \r\n\r\n „Цял месец няма вода. Който има кладенец си пуска, но който няма стои абсолютно без вода. Не се появява по никое време на денонощието”, сподели жителка на махалата. \r\n\r\n „Вода има от 8 до 17 часа и това е един ден. На следващия ден няма никаква вода. След това на третия ден може да дойде. Като дойде е кал. Тази вода е негодна за пиене, за поливане, за пране, за нищо”, сподели друга жителка на махалата. \r\n\r\n „Основната причина е трайното засушаване от два-три месеца. Затова няма вода в момента. Такова е положението в с. Владо Тричков, в с. Реброво и с. Томпсън. В момента сме в кризисна ситуация. Миналата седмица имаше заседание на Кризисния щаб. Всички аварии са отсранени, но просто няма вода”, каза заместник-кметът на Своге Илия Богданов. \r\n \n\t\t\t\t\t\t", "date": "2019.09.02", "title": "Жители на село Владо Тричков са без вода от месец"}
{"url": "http://www.bnews.bg/article/263172-cheshki_turist_se_e_udavil_v_rayona_na_yuzhniya_plazh_v_pomorie", "text": "\n 63-годишен чешки турист се е удавил в района на Южния плаж в Поморие. Това съобщиха от ОДМВР - Бургас, цитирани от агенция \"Фокус\". \r\n\r\n Сигналът е подаден на 31 август около 17.50 часа в Районно управление - Поморие. Тялото му е откарано за аутопсия в отделеиние „Съдебна медицина“ при УМБАЛ - Бургас.  \r\n \n\t\t\t\t\t\t", "date": "2019.09.02", "title": "Чешки турист се е удавил в района на Южния плаж в Поморие"}
{"url": "http://www.bnews.bg/article/263185-kursist_prizemi_samolet_sled_kato_instruktorat_mu_pripadna", "text": "\n Курсист приземи успешно самолет, след като инструкторът му припаднал по време на учебния полет. Случката е от Австралия. \r\n\r\n Макс Силвестър подал сигнал до контролната кула, след като инструкторът внезапно загубил съзнание на седалката до него. Диспечерите на летището в град Пърт му помогнали да приземи самолета. \r\n\r\n \"Било е по-голям стрес за хората на земята, отколкото за него. Единственият му стрес е, че инструкторът припаднал. Затова той взел контролните уреди и ние го приземихме\", каза Чък Макълуи. \r\n\r\n В разговора с кулата Силвестър първо описва състоянието на инструктора си, който припаднал на рамото му. След това поема управлението. На въпроса дали знае как се управлява самолет, той отвърнал, че това е първият му урок. След един час опити, той каца като по учебник. Инструкторът е в болница в стабилно състояние. \r\n \n\t\t\t\t\t\t", "date": "2019.09.02", "title": "Курсист приземи самолет, след като инструкторът му припадна"}
{"url": "http://www.bnews.bg/article/263187-ottsepiha_rayon_v_plovdiv_zaradi_zadushliva_mirizma", "text": "\n Заради химикал със задушлива миризма е отцепен район в Пловдив. Това съобщиха от пресцентъра на ОД на МВР. Множество сигнали за задушлива миризма са получени днес след 14.30 часа в дежурната част на ОДМВР – Пловдив. Основно са били за кв. \"Столипиново\", имало е и за кв. \"Кършияка\". \r\n\r\n При първоначалната проверка от РДПБЗН е получено уверение от фирмата, стопанисваща газопроводната мрежа, че в града няма авария. \r\n\r\n В рамките на действията е локализиран източникът на характерната миризма - варел, който е открит в затревена площ край бившия Домостроителен комбинат на изхода на града. По данни на експерти от пожарната в него се съдържа химикал, чрез който се одорира пропан-бутан.  \r\n\r\n Районът е отцепен от служители на Шесто РУ, взети са необходимите обезопасителни мерки. Уведомени са РИОСВ, посочват още от полицията, цитирани от БТА. \r\n \n\t\t\t\t\t\t", "date": "2019.09.02", "title": "Отцепиха район в Пловдив заради задушлива миризма"}
{"url": "http://www.bnews.bg/article/263184-kamioni_prodalzhavat_da_skladirat_boklutsi_do_am_struma", "text": "\n Камиони продължават да складират боклуци до магистрала „Струма”. Това разказват местни хора след големия пожар, който доведе до затварянето на аутобана. \r\n\r\n В момента в Кюстендил регионалното министерство, пътната агенция и областната управа търсят решение за това къде да бъдат депонирани отпадъците и кой е отговорен за натрупването на боклука. \r\n \n\t\t\t\t\t\t", "date": "2019.09.02", "title": "Камиони продължават да складират боклуци до АМ „Струма”"}
{"url": "http://www.bnews.bg/article/263175-stroitelna_firma_ostavi_bez_tok_5800_klienti_na_chez", "text": "\n Строителна фирма скъса кабел 20 киловолта, собственост на ЧЕЗ Разпределение, и в ранния следобед в неделя за час и половина остави без електрозахранване около 5800 потребители на територията на Сапарева баня, курорта Паничище и околните села – Сапарево, Овчарци, Крайници, Червен брег. Сред засегнатите клиенти са хотели, почивни станции и къщи за гости, съобщават от дружеството. \r\n\r\n Общо над 60 000 домакинства и фирми на обслужваната от ЧЕЗ Разпределение територия в Западна България бяха оставени без електрозахранване в резултат на скъсани кабели от строителни компании от началото на летния сезон до средата на август. Изключванията са продължили сборно повече от 90 часа. Начело на статистиката е град София, където неудобства са предизвикани за 23 000 клиенти. \r\n\r\n При законното строителство ЧЕЗ Разпределение трябва да съгласува проектите предварително. В рамките на това съгласуване в писмен вид информира строителя, че е длъжен да уведоми предварително дружеството за деня и мястото на стартиране на изкопните дейности. В голяма част от случаите тези изисквания не се спазват. Също така често информацията за стартиращите строителни дейности се получава предходния ден или в деня на тяхното стартиране. Това прави реакцията на ЧЕЗ Разпределение невъзможна. \r\n \n\t\t\t\t\t\t", "date": "2019.09.02", "title": "Строителна фирма остави без ток 5800 клиенти на ЧЕЗ"}
{"url": "http://www.bnews.bg/article/263171-silen_trus_ot_6_7_e_registriran_yugoiztochno_ot_fidzhi", "text": "\n Силен трус от 6,7 по Рихтер е регистриран югоизточно от Фиджи. \r\n\r\n Според данните на Новозеландската сеизмологична служба епицентърът е бил на около 100 км от град Нукуни на северното крайбрежие на острова. \r\n\r\n Засега няма данни за жертви и щети. Не е издадена и тревога за цунами. \r\n \n\t\t\t\t\t\t", "date": "2019.09.02", "title": "Силен трус от 6,7 е регистриран югоизточно от Фиджи"}
{"url": "http://www.bnews.bg/article/263176-startira_registratsiyata_na_partiite_za_izborite", "text": "\n \r\nЗапочва регистрацията на партиите за участието им в предстоящите местни избори през октомври. Записването ще продължи от днес до 11 септември. \r\n  \r\nОт Централната избирателна комисия напомнят, че за кметския вот действа правилото за уседналост, т.е., както избирателите, така и кандидатите, трябва да са имали постоянен или настоящ адрес не по-малко от шест месеца преди датата на изборите - 27 октомври.  \r\n  \r\nПърви, по традиция, регистрацията си ще направят от управляващата партия ГЕРБ. Необходимите документи ще бъдат внесени в ЦИК от членове на  формацията  точно в 9.00 часа днес. \r\n  \r\nА как изглежда предстоящия вот в цифри ? Вотът ще струва  на бюджета общо 70,7 млн. лв.. От тези средства по бюджета на ЦИК за организационно-техническа подготовка са предвидени 10 млн. лв. От тях 350 000 ще отидат за възнаграждения на всички заети по трудови и граждански договори, а 8 950 000 лв. ще са необходими за отпечатване на бюлетините и обработката на данните. За разяснителна кампания за начина на гласуване са отделени 600 000 лв., а други 100 000 лв. за обучение на членовете на избирателните комисии. \r\n  \r\n \n\t\t\t\t\t\t", "date": "2019.09.02", "title": "Стартира регистрацията на партиите за изборите"}
{"url": "http://www.bnews.bg/article/263177-spryaha_razsledvane_sreshtu_cheshkiya_premier_babish", "text": "\n Чешки прокурор спря разследване срещу премиера Андрей Бабиш по подозрения в измама, съобщи в. \"Деник Н\", като цитира два източника, предаде „Ройтерс”. \r\n\r\n Канцеларията на прокурора съобщи, че той е променил становището си по този случай.  \r\n\r\n Полицията обвинява Бабиш в незаконно получаване на субсидия за 2 милиона евро преди десетина години, преди да се захване с политика. \r\n\r\n Разследването е препятствие за политическата кариера на Бабиш, тъй като повечето партии отказват да влязат в управляваща коалиция с премиер, който може да бъде даден под съд. Партията на Бабиш \"Действие на недоволните граждани\" (АНО) спечели последните избори през 2017 г. \r\n\r\n \"Прокурорът предаде окончателното си решение по случая, в което той променя правното си становище. Сега негов висшестоящ прокурор ще прегледа решението, за да прецени дали промяната е законна и оправдана\", каза говорител на прокуратурата. \r\n \n\t\t\t\t\t\t", "date": "2019.09.02", "title": "Спряха разследване срещу чешкия премиер Бабиш"}
{"url": "http://www.bnews.bg/article/263178-samo_7_partii_sa_varnali_nadvzetite_subsidii", "text": "\n Само седем партии от общо 39 длъжни да върнат надвзетите субсидии от по 11 лева на глас за формация, са изпълнили, до края на август, това свое задължение, показва справка в сайта на Министерството на финансите. Това означава, че още 32 партийни организации са длъжници към бюджета, като парите, които следва те да върнат възлизат на сумата от 5,3 милиона лева. Общия дълг на нарушилите закона партии пък възлизаше на 14,46 млн. лева, като 9,2 млн. лева вече са възстановени. \r\n  \r\nПрипомняме, че след като стана ясно, че партиите са получили повече от полагаемото им, Народното събрание прие поправка, според която те следва да върнат всичко надвзето, но само в периода от последните три години насам. \r\n  \r\nВече издължилите се политически движения са ГЕРБ, която трябваше да върне най-много средства (5.6 млн. лв.),  ДПС, „Воля“, „Възраждане“, „Политически клуб „Тракия“, коалицията от партиите „Лидер“ и „Български демократичен център“, както и „Българска нова демокрация“. \r\n  \r\nСред длъжниците, които все още не са се разплатили се откроява най-голямата опозиционна партия БСП, която следма да възстанови в бюджета над 3.5 млн. лв. От тази сума засега Столетницата е заявила, че ще възстанови 762 хил. лв., които да й се приспаднат от бъдещите субсидии.  \r\n  \r\nСред другите задължени, които още не са си платили са още коалицията „Обединени патриоти“, която дължи 1.4 млн. лв., както и ДСБ, АБВ, ДБГ, СДС, Движение 21, „Глас Народен“, „България без цензура“ и др. \r\n  \r\nСрокът за всички тях, за разплащане с държавата, е до края на следващата календарна година. \r\n  \r\n \n\t\t\t\t\t\t", "date": "2019.09.02", "title": "Само 7 партии са върнали надвзетите субсидии"}
{"url": "http://www.bnews.bg/article/263174-7_godishno_dete_stana_zhertva_na_uragana_dorian", "text": "\n Дете стана жертва на урагана „Дориан”, връхлетял островите Абако в северната част на Бахамския архипелаг, съобщи в. \"Бахамас прес\", цитиран от ТАСС. \r\n\r\n По данни на вестника 7-годишното момче се е удавило, докато семейството правело опити да се спаси от стихийното бедствие. \r\n\r\n Това е първата жертва на „Дориан” в района. Сестра на загиналото момче е безследно изчезнала. \r\n\r\n На 28 август агенция ЕФЕ съобщи, че „Дориан” е убил в Пуерто Рико възрастен мъж, паднал от покрив заради силния вятър. \r\n\r\n По последни данни на Националния център за наблюдение на ураганите в САЩ „Дориан” е стигнал максималната - пета категория по скалата на Сафир-Симпсън. \r\n\r\n Ураганът е на 90 км източно от остров Гранд Бахама в архипелага и се движи в западна посока със скорост около 2,2 м/сек. Максималната скорост на вятъра в пределите му надхвърля 82,7 м/сек. \r\n \n\t\t\t\t\t\t", "date": "2019.09.02", "title": "7-годишно дете стана жертва на урагана \"Дориан\""}
