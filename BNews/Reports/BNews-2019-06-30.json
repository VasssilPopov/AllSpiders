{"url": "http://www.bnews.bg/article/261895-mnogohilyaden_protest_v_berlin_horata_zagrizheni_za_rabotata_si", "text": "\n Десетки хиляди души протестираха в Берлин по призива на влиятелния синдикат ИГ Метал, за да поискат цифровия и екологичен преход на компаниите да бъде справедлив за работниците, предаде Франс прес и БТА. \r\n\r\n Според синдиката в протеста са участвали над 50 000 души, носещи знамена и дошли от цяла Германия. Те се събраха пред Бранденбургската врата в центъра на Берлин. Полицията спомена за десетки хиляди демонстранти. \r\n\r\n Протестиращите искат екологичният и цифров преход на компаниите да бъде планиран и подготвен така, че да бъдат в интерес на работниците, за да се гарантира тяхното работно място. \r\n\r\n \"Преходът трябва да е извършван по един социален, екологичен и демократичен начин\", заяви пред протестиращите Йорг Хофман, президент на синдиката, организиращ протеста. Той призова за конкретни мерки в тази насока. \r\n\r\n В рамките на плановете си за преструктуриране, няколко големи компании обявиха съкращаване на хиляди работни места в Германия, основно чрез пенсиониране или доброволно напускане. Такъв е случаят с компаниите Форд и Фолксваген или с конгломератите Сименс и Тисенкруп. \r\n \n\t\t\t\t\t\t", "date": "2019.06.30", "title": "Многохиляден протест в Берлин, хората загрижени за работата си"}
{"url": "http://www.bnews.bg/article/261897-es_i_vietnam_podpisaha_sporazumenie_za_svobodna_targoviya", "text": "\n Виетнам подписа днес споразумение за свободна търговия с Европейския съюз. Това е една от най-амбициозните сделки на евроблока с развиваща се пазарна икономика, отбелязва ДПА, цитирана от БТА. \r\n\r\n На церемонията по подписване на сделката, състояла се в Ханой, присъстваха виетнамският премиер Нгуен Суан Фук и еврокомисарят за търговията Сесилия Малмстрьом. Самата сделка бе подписана от страна на ЕС от румънския министър на предприятията, търговията и предприемачеството Щефан-Раду Опреа, чиято държава е ротационен председател на ЕС за първите шест месеца на годината и от виетнамския министър на търговията Чан Туан Ан. \r\n\r\n \"Това е най-амбициозното споразумение за свободна търговия, което ЕС подписа с развиваща се пазарна икономика\", подчерта Малмстрьом на пресконференция след подписването. Тя определи подписването на договора като \"крайъгълен камък\". \r\n\r\n Съгласно договора, който трябва да бъде ратифициран от Европейския парламент и от виетнамския парламент, ЕС и Виетнам ще елиминират 99 процента от митата си. Сделката ще редуцира и нетарифните пречки пред ЕС и ще отвори сектора на виетнамските услуги и пазари за обществени поръчки и доставки за компании от ЕС. \r\n\r\n Виетнам едно време беше една от най-бедните страни в света. Сега е сред най-бързорастящите икономики в света. Виетнамският БВП се увеличи с 7,08 процента през 2018 г. \r\n\r\n Сделката с ЕС обаче бе подложена на критики от страна на правозащитници. В отворено писмо до председателя на Европейския съвет Доналд Туск и евродепутата Бернд Ланге, председател на комисията за международна търговия в ЕП, активисти от виетнамското гражданско общество призоваха ЕС да настоява за по-големи политически реформи във Виетнам, преди да пристъпи към подписване на сделката. \r\n\r\n Виетнам, който е комунистическа страна с еднопартийно управление, забранява до голяма степен дисидентите. Базираната в САЩ правозащитна организация Проект 88, която следи за спазването на човешките права, твърди, че има 264 политически затворници във виетнамски затвори, въпреки че виетнамското правителство казва, че в затворите няма такива затворници. \r\n\r\n Германия по-специално се конфронтира с Виетнам по въпроса за човешките права в последните години заради предполагаемо отвличане в Берлин. Според германските власти бившият висш кадър на виетнамската петролна компания ПетроВиетнам Чинх Суан Тханх, издирван в родината си за финансови престъпления, е бил отвлечен през юли 2017 г. в Берлин от виетнамски правителствени агенти и отведен във Виетнам. След това той беше осъден на доживотен затвор по обвинения за корупция. Виетнам отрича да е имало отвличане и твърди, че Тханх се е върнал доброволно в родината си. \r\n\r\n По повод сключването на сделката днес Асошиейтед прес припомня, че Виетнам е вторият най-голям търговски партньор в Югоизточна Азия на ЕС, като през изминалата година стокооборотът между двете страни е бил 56 милиарда долара, според данни на националните статистически служби. \r\n\r\n Преговорите за договора, подписан днес, се водят от 2012 г., припомня още агенцията. Тя припомня, че според него Виетнам се ангажира да спазва стандартите за устойчиво развитие, включително и подобряване на ситуацията с човешките права, да защитава правата на работниците и да се придържа към ангажиментите за справяне с климатичните промени, съгласно разпоредбите на Парижкото споразумение за климата. \r\n\r\n Това е втората сделка на ЕС за свободна търговия със страна от Югоизточна Азия след тази със Сингапур. Новото споразумение е възприемано като още една стъпка към постигането на всеобхватна търговска сделка с Асоциацията на страните от Югоизточна Азия, обединяваща 10 държави с общо население от 650 милиона души. \r\n \n\t\t\t\t\t\t", "date": "2019.06.30", "title": "ЕС и Виетнам подписаха споразумение за свободна търговия"}
{"url": "http://www.bnews.bg/article/261894-77_godishen_dyado_otselya_5_dni_v_elenskiya_balkan", "text": "\n 77-годишен мъж от град Дебелец оцеля като по чудо 5 нощи под открито небе в Еленския балкан, без храна и сред горски хищници. \r\n\r\n На 25 юни бай Йордан тръгнал към бащината си къща в безлюдната махала Косевци, високо в планината. До запустялото селце нямало път, затова негов познат го закарал до Каменари, а оттам продължил пеша през пущинаците. Вечерта на същия ден разговарял със сина си и казал, че още не е стигнал махалата, но му остават само още няколко километра. \r\n\r\n Роднините подали сигнал и на тел.112, но инатливият пенсионер отказал помощ. Скоро обаче батерията на телефона му паднала и синовете му изгубили връзка с него. На 26 юни го обявили за местно издирване, съобщава \"24 часа\". \r\n\r\n На крак бил вдигнат целият наличен състав на полицейското управление в Елена, спасителите към пожарната от Горна Оряховица, доброволци от Планинската спасителна служба, горски, ловджии с високопроходим джип. Било докарано и полицейско куче. Включили се служители на специализираните полицейски сили от Велико Търново. \r\n\r\n Най-голямото притеснение било, че може и да не открият дядото, защото в района бродели две мечки и вълци, разказаха участвали в акцията. \r\n\r\n Около 13 ч. в събота спасителите открили раницата и връхни дрехи на бай Йордан, а скоро и него самия, пропаднал в дълбоко дере. Старецът бил контактен, но дезориентиран, измръзнал, мокър и гладен, защото го застигнал порой в планината. Освен това бил диабетик и три дни бил без инсулин. \r\n\r\n Със специална носилка на спасителите от бившата Гражданска защита успели да извадят изтощения дядо от силно пресечената местност. Той е прегледан първоначално в спешна помощ в Елена и е транспортиран в болницата във Велико Търново, където е настанен за стабилизиране на състоянието му. \r\n \n\t\t\t\t\t\t", "date": "2019.06.30", "title": "77-годишен дядо оцеля 5 дни в Еленския Балкан"}
{"url": "http://www.bnews.bg/article/261896-razkriha_falshivi_opakovki_s_onkolekarstva_pratkata_e_ot_balgariya_za_holandiya", "text": "\n България е замесена в международен скандал с медикаменти. Става въпрос за фалшифицирани опаковки на онколекарства. Медикаментите са изнесени от страната ни за Холандия. Лекарствата са предназначени за пациенти, които се лекуват в болница. Това е първият случай на фалшификация, уловен от Европейската система за проверка на лекарствата, съобщава bTV. \r\n\r\n Фалшифицираните опаковки с онколекарства са изнесени от български търговец за холандски. Когато холандският ги проверява в т.нар. система за верификация, установява проблем. Кодът, който е уникален за всяка опаковка, съдържа данни, че става въпрос за партида с изтекъл срок на годност. И също така се разминава с информацията, отпечатана на самата опаковка. \r\n\r\n Три месеца след старта на системата за проверка на лекарствата с рецепта е регистриран първият случай на фалшификат. \r\n\r\n \"Забелязахме, че серийният номер върху опаковката не отговаря на серийния номер в матричния код, който системата разпознава, и затова докладвахме за предполагаема фалшификация. В последствие се потвърди, че тези 4 опаковки наистина са фалшифицирани\", обясни Каспър Ърнст от Асоциацията на паралелните търговци на лекарства в Европа. \r\n\r\n Анализ на фирмата производител на оригиналното лекарство доказва, че съдържанието отговаря количествено и качествено. Фалшифицирани са само опаковките, за да бъдат изнесени зад граница. \r\n\r\n \"Холандските пациенти са предпазени от вливането на лекарствен продукт с изтекъл срок на годност, който е поставен във фалшифицирана опаковка. Ако нямахме система за верификация, нямаше този фалшификат да бъде открит\", заяви Деян Денев от Българска организация за верификация на лекарствата. \r\n\r\n По случая се води международно разследване. Българската агенция по лекарствата временно спря дейността на българския търговец, изнесъл фалшивите опаковки. \r\n \n\t\t\t\t\t\t", "date": "2019.06.30", "title": "Разкриха фалшиви опаковки с онколекарства, пратката е от България за Холандия"}
{"url": "http://www.bnews.bg/article/261893-bi_bi_si_otravyaneto_na_skripal_e_rakovodeno_ot_ruski_general_mayor_ot_voennoto_razuznavane", "text": "\n Отравянето миналата година във Великобритания на бившия руски шпионин Сергей Скрипал е било ръководено от високопоставен представител на руските служби за военно разузнаване, който е бил в Лондон. Това се казва в разследване на \"Белингкет\" и Би Би Си, предаде Франс прес и БТА. \r\n\r\n Разследващият уебсайт \"Белингкет\" обяви снощи, че е направил с Би Би Си разследване, което е потвърдило, че операцията е била ръководена от генерал-майор от Главното разузнавателно управление (ГРУ) на име Денис Сергеев. \r\n\r\n Според \"Белингкет\" той се е намирал в Обединеното кралство в момента на атентата срещу Скрипал, а през 2015 г. е бил в България, когато е бил отровен местен търговец на оръжия. \r\n\r\n Би Би Си и \"Белингкет\" са успели да проследят движенията и телефонните комуникации на Сергеев, докато е бил в Лондон. Неговият телефон с нерегистрирана карта \"не оставя следите, които обикновено оставят нормалните номера\". \r\n\r\n Според Би Би Си той е използвал приложения като \"Уотсап\" и \"Телеграм\", за да комуникира с двамата руски агенти в Солсбъри и с командването в Москва. \r\n\r\n \"Участието на генерал-майор показва каква важност се е придавала на тази операция\", посочи \"Белингкет\". \r\n\r\n Русия отрича да стои зад отравянето на бившия шпионин. \r\n \n\t\t\t\t\t\t", "date": "2019.06.30", "title": "Би Би Си: Отравянето на Скрипал е ръководено от руски генерал-майор от военното разузнаване"}
{"url": "http://www.bnews.bg/article/261898-vodachat_ubil_na_parking_deteto_vav_varna_obarkal_predavkite_vmesto_nazad_tragnal_napred", "text": "\n Задържан за 24 часа е шофьорът, който прегази 3-годишно дете на паркинг в Морската градина във Варна, предаде БНТ. \r\n\r\n Тази вечер жители на града ще протестират пред общината против влизането на автомобили в Морската градина. \r\n\r\n Както е известно, инцидентът стана на оживено място, на платен паркинг близо до Зоологическата градина и единия от подходите към Градския плаж.  \r\nДокато шофьорът на колата, която е с румънска регистрация, паркирал, вместо да тръгне назад, потеглил напред и прегазил момичето. \r\n \n\t\t\t\t\t\t", "date": "2019.06.30", "title": "Водачът, убил на паркинг детето във Варна, объркал предавките - вместо назад, тръгнал напред"}
