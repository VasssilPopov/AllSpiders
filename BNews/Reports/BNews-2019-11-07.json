{"url": "http://www.bnews.bg/article/264197-gdbop_sprya_11_nezakonni_sayta_za_muzika", "text": "\n 11 нелегални сайта, предоставящи музикални произведения без уредени авторски права, са били спрени по време на акция на ГДБОП. Сигналът е подаден от International Federation of the Phonographic Industry (IFPI), чрез Българската асоциация на музикалните продуценти (БАМП), съобщиха от МВР. \r\n\r\n Става дума за сървъри на международна компания в адресното пространство на България, на които са позиционирани 11 сайта, нарушаващи  правата върху музикални произведения като обекти на интелектуалната собственост. Към сигнала са приложени списък на сайтове и обекти, чиито права са нарушени. \r\n\r\n В хода на проверката е установено, че интернет страниците предоставят достъп на своите потребители до музикални произведения без необходимото по закон съгласие на правоносителите. Част от тях били прикрити чрез използване на прокси сървъри (анонимизиращи услуги) на компания от САЩ. \r\n\r\n След проведените компютърно-разузнавателни дейности и издадени разпореждания,  достъпът до интернет страниците е преустановен, престъпната дейност е прекратена и са предотвратени огромни щети за авторите и правоносителите. \r\n \n\t\t\t\t\t\t", "date": "2019.11.07", "title": "ГДБОП спря 11 незаконни сайта за музика"}
{"url": "http://www.bnews.bg/article/264199-namushkaha_mazh_sled_skandal_v_plovdiv", "text": "\n 50-годишен мъж е в болница, след като е намушкан  с нож при сбиване в Пловдив. Това съобщиха от пресцентъра на МВР. \r\n\r\n Екшънът се разиграл на на бул. „Кукленско шосе“ Пострадалият е намушкан в областта на корема и оставен под лекарско наблюдение. За нападението е задържан 51-годишен криминално проявен мъж. Уведомен е дежурен районен прокурор. Работата по цялостното изясняване на обстоятелствата и причините за възникване на скандала продължава. \r\n \n\t\t\t\t\t\t", "date": "2019.11.07", "title": "Намушкаха мъж след скандал в Пловдив"}
{"url": "http://www.bnews.bg/article/264204-blagodarya_na_prezidenta_che_spazi_konstitutsiyata", "text": "\n Благодаря на президента, че спази Конституцията и се произнесе в разумен срок. Процедурата продължава. \r\n\r\n Това каза избраният за главен прокурор Иван Гешев пред \"24 часа\" след като президентът заяви, че няма да подпише указа за назначаването му.  \r\n \n\t\t\t\t\t\t", "date": "2019.11.07", "title": "Благодаря на президента, че спази конституцията"}
{"url": "http://www.bnews.bg/article/264200-150_000_leva_iska_maykata_na_reyndzharkata_desislava_stoyanova", "text": "\n Граждански иск за 150 000 лева неимуществени щети внесе в Пловдивския окръжен съд 66-годишната Йонка Митова, която е майка на убитата рейнджърка от карловската бригада Десислава Стоянова. \r\n\r\n Стоянова бе убита на 29 ноември миналата година, а обвинен за жестокото престъпление е Светослав Каменов, който днес се изправи пред съда. \r\n\r\n След съвещание съдът прие частично исковете. Магистратите уважиха единствено иска за неимуществени вреди, тъй като вторият иск не е предмет на престъплението. Съдът конституира Митова като частен обвинител. \r\n\r\n Защитата на Светослав Каменов изрично се противопостави на гражданските искове, тъй като според нея ще се утежни процесът, ако се разглеждат съвместно. Искането й обаче не бе уважено. Пред магистратите адвокат Снежана Почева заяви, че клиентът й желае делото да се гледа по особените правила, и именно да се разпитат само определен кръг от свидетели, а не всички от списъка от досъдебното производство. Поради тази причина процесът ще се гледа по съкратената процедура, но обвиняемият няма да се ползва от привилегията за намаляване на наказанието с 1/3. \r\n\r\n Така през декември Каменов отново ще се изправи пред съда. Тогава ще бъдат изслушани всички свидетели и вещи лица. Обвиняемият също ще даде пълни обяснения по случая. \r\n\r\n Според събраните доказателства Каменов е умъртвил рейнджърката в къщата си в Сопот, където я закарал, за да се разберат за нейната кола. Десислава му била дала автомобила си за поправка, тъй като били познати от дълго време. Каменов обаче не направил ремонта, а дал возилото в автоморга. \r\n\r\n Разследващите твърдят, че на 29 ноември м.г. двамата се скарали за колата, а нарежението ескалирало, след като Десислава започнала да обижда армията и офицерите. Бившият рейнджър се почувствал засегнат и започнал да я души. След като я умъртвил, я напъхал в ракла на диван. \r\n \n\t\t\t\t\t\t", "date": "2019.11.07", "title": "150 000 лева иска майката на рейнджърката Десислава Стоянова"}
{"url": "http://www.bnews.bg/article/264206-ochakvano_deystvie_na_prezidenta_dominirat_politicheski_motivi", "text": "\n Очаквано действие на президента, доминират политическите над юридическите мотиви. Това е първият коментар на доктора по конституционно право и бивш вече съветник на държавния глава - Борислав Цеков по повод отказа на Румен Радев да издаде указ за назначаването на избрания от Висшия съдебен съвет Иван Гешев за главен прокурор. Сегашният заместник на Цацаров бе предложен за поста с гласовете на 20 магистрати от ВСС срещу четирима \"против\" на 24 октомври. \r\n\r\n \"От гледна точка на конституционната процедура той не е длъжен да дава конкретни мотиви за решението си. Те могат да бъдат юридически  и чисто политически. Доминират политическите мотиви. Правният довод е свързан с броя на кандидатите, но това е силно дискусионен въпрос\", коментира за DarikNews Борислав Цеков. \r\n \r\nКонституционалистът обаче припомни, че в тази процедура водещата роля се пада на Висшия съдебен съвет, а не на президента. \r\n \r\n\"Ролята му има второстепенен характер. Решаващата роля е поверена на \"правителството\" на съдебната система, което е ВСС.Сега предстои да видим дали то ще прегласува кандидатурата. Ако се прегласува, то вече президентът ще е длъжен да подпише указ\", обясни Цеков. \r\n \r\nПо закон висшите магистрати не са притиснати от срок, който трябва да спазят за прегласуването. Могат да се съберат за повторния избор на кандидатурата на Гешев, когато те си решат. \r\n \n\t\t\t\t\t\t", "date": "2019.11.07", "title": "Очаквано действие на президента, доминират политически мотиви"}
{"url": "http://www.bnews.bg/article/264205-v_sarbiya_otneha_zavod_na_kovachki_i_go_globiha_12_miliona_evro_u_nas_noi_mu_oprosti_41_miliona", "text": "\n Според решението на съда Ковачки вече не е собственик на предприятието за автомобилни гуми в град Крушевац, тъй като системно е нарушавал приватизационния договор.  \r\n\r\n Заводът отново е върнат на държавата, която е назначила синдик, който вече изготвя оздравителна програма. Съдиите са постановили от Христо Ковачки да бъдат отнети и 5 милиона евро депозирани от неговата фирма „Брикел“ като гаранция в тамошна банка през 2009 г. \r\n\r\n Освен солидната финансова глоба, Ковачки вече официално е персона нон грата в Белград и вече има забрана за 10 години да участва в управлението на търговски дружества в Сърбия. \r\n\r\n Министерството на финансите в Сърбия ще уведоми до дни финансовите институции в България, че Ковачки дължи 12 милиона евро на хазната в Белград.  \r\n\r\n Ако сръбското правосъдие не се намеси, един от най-богатите българи, Христо Ковачки, ще успее да затрие и дванадесетте закупени от него сръбски фирми, коментира преди седмица белградския вестник „Блиц\". \r\n\r\n С отнемането на завода „Траял“ Христо Ковачки вече няма никакъв бизнес в Сърбия, след като през 2007 г. приватизира дузина предприятия в западната ни съседка.  \r\n\r\n Тогава квантовият физик от Самоков инвестира над 100 милиона евро в Сърбия макар да съществуваха съмнения, че инвестициите всъщност са кухи и става въпрос за пране на пари на местния престъпен бос Сретен Йосич – Йоца Амстердам. \r\n\r\n През 2012 година, сръбската държава е била ощетена с 3.5 млн. евро от незаконни транзакции между две свързани с Ковачки български фирми, пише „Блиц”.  \r\n\r\n В резултат на схемата „Сърбиянка\", един от най-големите хранителни заводи в Западна Сърбия, е в ликвидация и стойността му е паднала до 16 000 евро. \r\n\r\n Според разследването на \"Блиц\", холдингът „Медия Свят\" на Ковачки закупува завода за 330 млн. динара. Въпреки предупрежденията от Стопанската камера в София, че \"Медия Свят\" не съществува в нито един официален каталог в България, в който са включени 123 000 компании, във Валево се надяват на възраждането на фирмата. \r\n\r\n Веднага след закупуването на завода го преименуват в \"Нова Сърбиянка\" и само година след това спират закупуването на сливи, капини и малини, както и тяхната преработка.  \r\n\r\n По този начин \"Сърбиянка\" губи пазари и печалба, които е контролирала в продължение на десетилетия.  \r\n\r\n Хората на Ковачки продават цялото оборудване като старо желязо на складовете за вторични суровини. След това с цел да измамят и данъчните служби и да премахнат ипотеката върху сградите на завода продават имуществото за 2.5 млн.евро на друга софийска компания, „Ню финанс”. \r\n\r\n Поради тази причина през месец март 2012 година полицията във Валево арестува директора на фирмата Антон Валов.  \r\n\r\n Заводът беше обявен в несъстоятелност със задължения за половин милиард динара, което значи, че ликвидацията може да приключи само с банкрут.  \r\n\r\n Сръбските власти подозират и ощетяване на бюджета чрез производство на сокове от материал, внесен от България и освободен от мита и данъци. Продукцията е била на стойност 10.6 млн. евро и е продадена в Сърбия.  \r\n\r\n „Гръмкият фалит на Христо Ковачки ще се случи до година-две. Той е преструктурирал дълг от над 100 милиона лева към няколко банки, който обаче не успява да погасява. Почти всичките му енергийни предприятия работят на загуба и укриват данъци, но властите си затварят очите заради социалния ефект от банкрута му. Когато това се случи, 15 000 миньори ще останат без работа”,  прогнозират финансисти. \r\n\r\n Изненадващо във вторник, 48 часа след като миньорите от \"Бобов дол\" масово гласуваха с номер 15 Надзорният съвет на НОИ взе решение да бъдат разсрочени 41 млн. лева дългове на Ковачки.  \r\n\r\n Задълженията са на предприятието „Въгледобив Бобов дол” – точно там, където Нова телевизия показа как се пазаруват гласове в полза на БСП. Решението трябва да се потвърди и от НАП.  \r\n\r\n Според някои коментари НЕК дължи 40 млн. лева на предприятието, но това няма как да се потвърди, докато не бъде публикуван отчета на Националната електрическа компания. \r\n\r\n Мини \"Бобов дол\" са изправени пред фалит пък заяви председателят на синдикалната миньорска федерация към КТ „Подкрепа” Владимир Топалов.  \r\n \n\t\t\t\t\t\t", "date": "2019.11.07", "title": "В Сърбия отнеха завод на Ковачки и го глобиха 12 милиона евро, у нас НОИ му опрости 41 милиона"}
{"url": "http://www.bnews.bg/article/264202-nevena_zartova_e_noviyat_shef_na_nay_golyamata_prokuratura_sofiyskata_rayonna", "text": "\nНевена Зартова стана първата жена, начело на най-голямата прокуратура - Софийската районна. Решението е на ресорната колегия на Висшия съдебен съвет. \r\n\r\n\r\nЗартова поема поста от Радослав Димов, който оглави Софийската апелативна прокуратура. Тя му бе заместник и ще е изпълняващ длъжността до избора на титуляр. \r\n\r\n \r\n\r\nПочти цялата кариера на обвинителката е минала в Софийската районна прокуратура. Тя работи година като експерт в парламента, а в СРП постъпва на 7 ноември 2005 г. И пак на датата 7 ноември пое шефския пост. Избрана е за заместник районен прокурор на 24 юни 2014 г. и оттогава заема поста. Тя е и говорител на Софийската районна прокуратура от 2015 г. Многократно е награждавана за работата си.\r\n\r\n \n\t\t\t\t\t\t", "date": "2019.11.07", "title": "Невена Зартова е новият шеф на най-голямата прокуратура - Софийската районна"}
{"url": "http://www.bnews.bg/article/264186-vyatar_dazhd_i_proletni_temperaturi_v_sledvashtite_dni", "text": "\n По-хладен въздух от запад ще определя времето в следващите часове, но дневните температури ще се запазят над 20 градуса. Днес термометрите ще се колебаят между 14-15 градуса в крайния северозапад до 25-26 градуса в Централна и Източна България. Отново там и вятърът ще е по-осезаем – със скорост по северните склонове на планините до 50-60 км/ч. По-значителна облачност и слаби превалявания в рамките на деня и вечерта очакваме в най-западните райони, а през нощта и в петък – на повече места в западната половина на страната. \r\n\r\n В планините времето ще е по-динамично в западните райони на Стара планина, Витоша, Рила, Пирин и Западните Родопи, където облачността ще е по-значителна и ще има валежи. Вятърът по откритите била ще е силен, със скорост на поривите около 100 км/ч. Дневните температури в по високите места ще бъдат около 9-10 градуса, а в ниското – до към 15. \r\n\r\n Студеният атмосферен фронт западно от нас няма да свали дневните температури драстично и те ще останат около 20 градуса в следващите дни. С него обаче над страната ще превали слабо – в четвъртък вечерта и петък в Западна България, а в събота и неделя – и в изолирани райони на Южна България. \r\n\r\n Динамичното време не създава условия за натрупване на замърсители в атмосферата. По-висока концентрация на фини прахови частици в четвъртък сутрин са отчетени във Видин и Пловдив. Станциите там са регистрирали стойности над нормата. \r\n \n\t\t\t\t\t\t", "date": "2019.11.07", "title": "Вятър, дъжд и пролетни температури в следващите дни"}
{"url": "http://www.bnews.bg/article/264189-turtsiya_e_zalovila_saprugata_na_ubitiya_bakr_abu_al_bagdadi", "text": "\n Турция е заловила съпругата на убития лидер на „Ислямска държава” Бакр Абу ал Багдади, съобщи турският президент Реджеп Ердоган. \r\n\r\n Сестрата на Багдади беше заловена във вторник в Сирия. Лидерът на терористичната организация се самовзриви по време на операция на американски части в Северозападна Сирия миналия месец. \r\n\r\n Смъртта му беше обявена като победа от американския президент Доналд Тръмп. Критици обаче предупреждават, че опасността от \"Ислямска държава\" остава висока в Сирия и в други държави. \r\n \n\t\t\t\t\t\t", "date": "2019.11.07", "title": "Турция е заловила съпругата на убития Бакр Абу ал Багдади"}
{"url": "http://www.bnews.bg/article/264188-chast_ot_tavana_v_londonski_teatar_ruhna_po_vreme_na_predstavlenie", "text": "\n Няколко души пострадаха леко, след като част от тавана на лондонския театър \"Пикадили\" рухна по време на представление. \r\n\r\n Наложила се е евакуация на сградата, в която са се намирали над 1000 души. Свидетели разказват, че преди да се срутването са чули шум от течаща вода.Театър \"Пикадили\" е построен преди 91 години. \r\n \n\t\t\t\t\t\t", "date": "2019.11.07", "title": "Част от таванa в лондонски театър рухна по време на представление"}
{"url": "http://www.bnews.bg/article/264190-kamionite_shte_plashtat_tol_taksi_za_6050_km", "text": "\n За 6050 км от републиканската пътна мрежа камионите над 3,5 тона ще плащат тол такси. От тях 796 км са автомагистрали, 2322 км - първи клас, и 2932 км - втори клас. Това обявил проф. Олег Асенов - член на Управителния съвет на Агенция \"Пътна инфраструктура\", след третото заседание на Обществения консултативен съвет по въвеждане в експлоатация на електронната система за таксуване на база време и изминато разстояние, съобщиха от Министерството на регионалното развитие и благоустройство. Това означава, че безплатни остават 14 000 км от цялата републиканска пътна мрежа, която е около 20 000 км. В момента за преминаването по нея товарните автомобили над 3,5 тона плащат е-винетка. Безплатни остават и 20 000 км общински пътища. \r\n\r\n Предстои да бъдат публикувани за обществено обсъждане и тарифите на тол таксите, след като бъдат дискутирани от работна група към консултативния съвет. В продължение на 30 дни всеки заинтересован ще може да отправи своите предложения по тарифите. В началото на декември, преди да изтече крайният срок за подаване на предложения, консултантът на АПИ – Световната банка, ще организира форум за електронната система за събиране на пътни такси. \r\n\r\n След обявяване на тарифите за обществено обсъждане ще започне и вторият тестови етап на тол системата – с бордови устройства в предоставени от транспортния бранш превозни средства. Първият етап от тестовия период обхвана издаването на маршрутни карти и тол калкулатора, чрез който по тестови тарифи превозвачите имат възможност да изчислят цената на традиционните си маршрути и да планират бюджетите си за 2020 г. Проф. Асенов посочи, че максималните тарифи няма да са по-високи от тестовите.  “Ще балансираме така тарифите и покритието на пътищата с тол, че отражението върху цените на стоките от първа необходимост да е минимално”, добави той. \r\n\r\n По думите на проф. Асенов за третокласните пътища няма да се плаща тол такса, а по тях минават доставчиците за вътрешния пазар. Механичното разглеждане на тарифите от точка А до точка Б, без мъдро реорганизиране на автопарка и логистичните сили, няма как да доведе до ефективност на транспортната услуга, коментира той. Стойността на продадените електронни винетки през 2019 г. вече е по-голяма от приходите от винетки за цялата 2018 г. До момента тази година постъпленията са 358 655 688 лв. \r\n \n\t\t\t\t\t\t", "date": "2019.11.07", "title": "Камионите ще плащат тол такси за 6050 км"}
{"url": "http://www.bnews.bg/article/264187-konferentsiya_v_sbzh_yuvenalnoto_zakonodatelstvo_v_balgariya_pipalata_na_globalizma", "text": "\n Глобализмът прилича на гигантски октопод, обхванал с пипалата си планетата. И понеже хората могат да му се противопоставят само обединени, той иска да разруши всякакви форми на човешко обединение, най-вече традиционните, каквито са семейството, религията, нацията и националната държава. Най-новата глобалистка стратегия, насочена срещу семейството, предвижда внедряване на т.н. „ювенално законодателство”, разрушаващо тясната връзка между родители и деца. Това законодателство, видите ли, си поставя за цел да защитава децата от техните родители...?! – сатанинска идея, родена в глобалиските свърталища. С извършените вече промени в Закона за защита на детето и с новоприетия Закон за социалните услуги се налагат ужасяващи клаузи, изземващи традиционната власт на родителя над детето и предоставящи я на платените от глобализма НПО-та. \r\n \r\nС цел да си изясним по-добре смисъла на законодателните промени и алармираме обществото за тях, организираме Конференция с дискусия по ювеналното законодателство в България. Своето участие в нея са потвърдили акад. Георги Марков (историк от БАН), проф. Нако Стефанов (от СУ, икономист и общественик), проф. Георги Петров (педагог от СУ), Румен Дечев, политолог и журналист, председател на Народно социално движение, Слободан Живкович (сръбски журналист) и други. Очакваме гости от чужбина, надяваме се на присъствието и на българските медии. \r\n \r\nКонференцията ще се проведе на 9 ноември, събота, от 11,00 в Клуба на журналиста, СБЖ, ул. Граф Игнатиев №4, ет.2. Ще бъде заснета и излъчена във фейсбук. \r\nКаним всички, които са съпричастни към темата, да участват, а най-активните – да се включат в организацията. Заедно ще победим, разделят ли ни, загубени сме! \r\n \n\t\t\t\t\t\t", "date": "2019.11.07", "title": "Конференция в СБЖ: Ювеналното законодателство в България  – пипалата на глобализма"}
{"url": "http://www.bnews.bg/article/264192-sayuzat_na_sadiite_prizova_prezidenta_da_ne_podpisva_ukaza_za_naznachavane_na_ivan_geshev", "text": "\n Съюзът на съдиите призова президента Румен Радев да не подписва указа за назначаване на Иван Гешев за главен прокурор. \r\n\r\n В официалната си позиция съдиите искат държавният глава да продължи да настоява за конституционна реформа на прокуратурата. \r\n\r\n Според тях изборът на главен прокурор е продължил 10 часа, но не е бил прозрачен. \r\n\r\n В подкрепа на думите си посочват твърдението на главния прокурор Сотир Цацаров, че „решенията кой да бъде избран за главен прокурор и председатели на двете върховни съдилища досега са били вземани в други две сгради, а не от самия Висш съдебен съвет”. \r\n\r\n „Това изказване изисква незабавна реакция от компетентните държавни органи, защото съдържа твърдения за опасна подмяна на демократичната процедура”, твърдят още от  Съюза на съдите. \r\n \n\t\t\t\t\t\t", "date": "2019.11.07", "title": "Съюзът на съдиите призова президента да не подписва указа за назначаване на Иван Гешев"}
{"url": "http://www.bnews.bg/article/264193-osadiha_izbyagaliya_ot_smolyan_zatvornik", "text": "\n Осъдиха 18-годишния Мартин Шахънски по наказателно дело на Районна прокуратура – Смолян, съобщиха от пресцентъра на Апелативна прокуратура – Пловдив. \r\n\r\n Младежът е привлечен като обвиняем за това, че на 22 октомври избягал от затвора като напуснал Затворническото общежитие от открит тип в Смолян. Мартин бе задържан в родната си къща в пловдивското село Калояново няколко дни по-късно. \r\n\r\n Шахънски е осъждан многократно за кражби и грабежи. В момента излежава присъда от 2 години и 9 месеца отново за кражба. Към нея на Мартин е наложено наказание от шест месеца „лишаване от свобода“ при първоначален „общ“ режим. \r\n\r\n Определението на Районен съд - Смолян е окончателно и не подлежи на протест и обжалване.    \r\n \n\t\t\t\t\t\t", "date": "2019.11.07", "title": "Осъдиха избягалия от Смолян затворник"}
{"url": "http://www.bnews.bg/article/264194-borisov_se_pohvali_s_kmetovete_si_i_obvini_db_che_sa_se_saeshili_s_ninova", "text": "\n Премиерът Бойко Борисов и лидер на ГЕРБ събра всичките си новоизбрани 140 кметове на общини, за да демонстрира изборна победа, и обвини “Демократична България”, че се е “съешила” с Мая Манолова, Корнелия Нинова и президента Румен Радев. \r\n\r\n Събитието в Кино “Люмиер” беше обявено като Национална среща на ГЕРБ. То беше открито от секретаря на ГЕРБ и шеф на предизборния щаб на партията Цветомир Паунов. Той обясни, че събирането се прави, за да покаже, че ГЕРБ отново е първа политическа сила и най-голямата партия в България със 803 899 гласа на местните избори. На киноекрана зад него се прожектираха карта на България и графики с резултатите от изборите по места. \r\n\r\n Паунов отчете, че управляващата партия в 163 общини има най-много общински съветници, БСП са трети 40, а ДСП имат 54. ГЕРБ е увеличиха съветниците си с 80, които вече са 1807. От 130 кмета досега ГЕРБ ги увеличава на 140. \r\n\r\n Всички кметове един по един излязоха на сцената, съпроводени от забележи от партийния лидер Бойко Борисов, които за съжаление не се чуваха в залата. На първия ред точно до Борисов седеше Росен Плевнелиев, \r\n\r\n Тези победи се дължат на силния лидер, който ни обединява - г-н Бойко Борисов, заяви Паунов. След него взе думата Росен Плевнелиев и в речта си също нападна “Демократична България”. \r\n\r\n Лидерът на СДС, които се явиха в коалиция с ГЕРБ на много места, Румен Христов каза, че след като ДБ са подкрепили БКП-БСП, “вече имаме идеологически разлики и няма как да бъдем заедно”. “Основният извод за мен е, че десницата е силна и управлява, а БСП не е алтернатива”, каза Христов. \r\n\r\n След това на сцената се качи Борисов под одобрителни овации. \"Гледах я Нинова, на една трибунка обяви старта на промяната. Един социолог каза, че чул пропукването на ГЕРБ. Това ни амбицира да покажем как изглежда пропуканият ГЕРБ”, заяви Борисов. “Със СДС някъде бяхме в опозиция. Както виждате, нашият противник във Видин - докторът (Цветан Ценков избран от СДС - бел. авт) е тук сред нас. В Пазарджик с Тошко (Тодор Попов) се борихме, но той е тук сред нас. Защото те са демократи”, каза Борисов. “Цяла седмица слушах само за Благоевград и Русе. Нали само преди 3 месеца от Хасково тръгваше промяната. На първи тур - победа. На Делян Добрев ще му кажа, че по-добра реабилитация от тази няма”, заяви Борисов. Добрев напусна парламента след разкрития на Елена Йончева. \r\n\r\n “Трябва да спрем да ги наричаме десница. Това са деца, внуци на бившата номенклатура”, каза Борисов по адрес на “Демократична България”. От изказването му се разбра, че според него привържениците им са гласували за независимия, подкрепен от БСП, кандидат за кмет на София Мая Манолова. От “Демократична България” призоваха привържениците си да гласуват по съвест на балотажа. \r\n\r\n Борисов каза още, че “с тази армия, ако им направим едни предсрочни избори”, може да се направи мнозинство, но ще се похарчат едни 60 млн. После разказа набързо успехите на правителството - че няма сектор, който не е в ръст, под 4% безработица, бой по контрабандата. \r\n\r\n Според Борисов това, че в ромските секции масово в София се гласуваше за Йорданка Фандъкова, е схема, подобна на Костинбродската афера. ”Понеже казаха циганите, че обичали Бойко... Те като ме видят, скачат и викат, това е защото им осигуряваме работа, вкарахме 50 000 деца да учат. (...) За София да си говорим с високоинтелигентните. Ако не са ромите в София, кой ще ни чисти, кой ще ни погребва? Мръсната работа я вършат само те. Ние сме им осигурили да си изкарват с честен труд парите”, каза още премиерът. Друг негов довод беше, че в ромските секции в цялата страна на президентски избори Румен Радев е получил 40 915 гласа, “а за нашата Цецка два пъти по-малко”. След това намекна, че още не е минал срокът за разследване на аферата Костинброд. \r\n\r\n “Тия ли демократи бе, те ли се съешиха с Христо Иванов и Атанасов? Искаш ли да ти кажа, Росене, това не е градска десница, това е опозицията вътре в комунистическата партия, която е била”, продължи да напада “Демократична България” Борисов. От думите му се разбра, че той поставя в един кюп БСП, президента Румен Радев и “Демократична България”. \r\n\r\n Според него враговете му се озлобили най-много след като правителството реши да купи F-16, докато служебният кабинет, назначен от Румен Радев, почти беше купил Грипен. След това, като причини изреди строителството на интерконекторната връзка с Гърция за втечнен газ, Балкански поток и т.н. “Но не си сдържаха нервите, когато службите хванаха за шпионаж няколко човека. Това ги разкри и отидоха при Мая”, разясни конспирацията на новите си кметове и актива на ГЕРБ Борисов. “Защо не ни подкрепиха, с какво им хареса Мая? Мутрата ли е Фандъкова или диктаторът”, попита риторично той. \r\n\r\n Към края на речта си Борисов заръча на кметовете да направят така, че хората да видят, че милеят за тях. “Като видиш една на земята хартийка, ще я вземеш”, заръча той. На кмета на Мъглиж, когото Борисов оприличи на Боримечката, заръча сам да вдига, ако види паднало дърво. \r\n\r\n “За да се посмеете, вижте кметовете в родните им места - Славяново (Румен Радев), Мизия, Крушовоца (Корнелия Нинова) и Кюстендил (Мая Манолова)\", каза още Борисов. \r\n\r\n Накрая заръча на активистите си да карат внимателно и отказа да разговаря с журналисти. \r\n \n\t\t\t\t\t\t", "date": "2019.11.07", "title": "Борисов се похвали с кметовете си и обвини ДБ, че са се 'съешили' с Нинова"}
{"url": "http://www.bnews.bg/article/264195-vik_v_pernik_izgotvya_grafik_za_voden_rezhim", "text": "\n В Перник ще има режим на водата. Местното ВиК изготвя график, който да предостави на кмета на града. \r\n\r\n До извънредната мярка се стига заради критично ниското ниво на единствения питеен източник за Перник – язовир \"Студена\". Подобна ситуация и режим на водата в града не е имало от 1993 г. \r\n\r\n Според управителя на ВиК в Перник Иван Витанов причината за кризата са малкото валежи тази година. \r\n„То е ясно, че вървим към режим, предстои да направим график за въвеждане на режима, този график да бъде предоставен на кмета”, каза за bTV Витанов. \r\n\r\n Нивото на водата в язовира е 5 пъти по-ниско от капацитета му. В момента в язовира има малко над 5 милиона кубика, при капацитет от 25 милиона. \r\n\r\n Според новоизбрания кмет Станислав Владимиров ситуацията с маловодието е била подценена. \r\n\r\n „Годината не беше толкова лоша, защото когато чуя някой да се оправдава по този начин, значи или не иска да се справи с положението, или не си е на мястото”, каза в интервю за предаването „Тази сутрин” Владимиров. \r\n\r\n Преди месец от ВиК са изпратили писмо до общината, за да предупредят, че може да се стигне до режим. \r\n\r\n Най-вероятно от водния режим ще бъде засегнат и Радомир. \r\n \n\t\t\t\t\t\t", "date": "2019.11.07", "title": "ВиК в Перник изготвя график за воден режим"}
{"url": "http://www.bnews.bg/article/264183-bsp_zagubi_sofiya_podkrepata_za_manolova_e_greshka_rezultatite_ot_vota_ne_sa_nikakav_uspeh_za_stoletnitsata", "text": "\n ГЕРБ можеше да спечели и районите, в които загуби. Това каза в ефира на Би Ти Ви депутатът социолог проф. Иво Христов. Според него, който държи властовия ресурс, има шанс да печели вот.  \r\n\r\n \"БСП загуби от подкрепата на Мая Манолова. Подкрепата за нея беше грешка. А резултатите от изборите не бяха никакъв успех за БСП\", каза проф. Иво Христов. Той уточни, че няма да коментира дали Нинова трябва да подаде оставка. \"Казвам го на този, който се интересува, в очите. Но като гледам, никой не се интересува\", поясни проф. Христов.   \r\n\r\n БСП е загубила своята физиономия. \"Когато подкрепяш безполов безпартиен кандидат, ти се криеш от отговорност. Трябва ясно да заявиш политическа страна, няма как да се заявиш с първи, вторите и третите. Това е безгръбначност, другото му име е адаптивност\", коментира кампанията на Манолова проф. Христов. \"Тя беше средство за обединяване по будапещенски модел, когато не достигат силите на една формация, се обединяват няколко. В политиката това не е естетика. 1932 г. британска експедиция отива в Кения и питат местните кое е добро и лошо. Добро е да нападнем съседното село, да избием мъжете и да изнасилим жените. А лошо е това да го направят на нас\", поясни проф. Христов. \r\n\r\n Изборите били добри за ГЕРБ, за да може Борисов да прочисти тези структури, които не са лоялни. \"И това пролича в Благоевград. Борисов каза нещо много точно - не е нормално да бъде цялата карта в синьо, помните бравурните думи на Цветанов. Очевидни са фактите на ерозиране на ГЕРБ. Важни са големите градове - София, Бургас, Варна. И да се остави на опозицията периферни райони, които са тежки\", поясни проф. Христов.  \r\n \n\t\t\t\t\t\t", "date": "2019.11.07", "title": "БСП загуби София - подкрепата за Манолова е грешка, резултатите от вота не са никакъв успех за Столетницата"}
{"url": "http://www.bnews.bg/article/264185-dani_kanazireva_oblasten_upravitel_pito_plateno", "text": "\n Ваня ДРАГАНОВА \r\n\r\n Дани Каназирева е новият областен управител на Пловдив. Така е честно  –  след всичко, което свърши за ГЕРБ в последната кампания с манипулирания екзитпол и не само, е редно да бъде възнаградена. Може да се помисли само дали цената не е ниска – до края на мандата на правителството остава около година и половина, а после нищо не се знае. Но пък година и половина на сериозен ръководен пост си е повече от 15 минути слава – ще я гледаме как прави инспекции с премиера на пътя Пловдив – Асеновград и мазния му по думите на Борисов асфалт, ще присъства на рязането на ленти и т. н. Както се казва: Ще я дават по телевизора, а за хора като нея това не е никак малко. После ще му мисли. А ако още е нужна, ще й помогнат да го измисли. \r\n\r\n Дани Каназирева живее в подменена реалност. Тя не е човек, който лъже. Тя е човек, който подменя детайл по детайл своята личност и биография и после започва да вярва истински в новата си самоличност. В този смисъл наистина не лъже. \r\n\r\n Първата стъпка вероятно е била смяната на името от Здравка на Дани – добре известен и коментиран по форумите факт. Макар на промяна на името всеки да има право – така е решил, така е направил.  По-интересно е изграждането на политика Дани Каназирева. На 28 години тя стана общински съветник от ГЕРБ и в местния парламент започна да гради имидж на компетентен юрист. Коментарите й бяха смислени, предложенията – в съответствие с буквата на закона. Млада, руса и красива, при това умна и компетентна, направо чудо в политиката. \r\n\r\n До момента, в който се оказа, че всяко предложение до Общинския съвет Каназирева препраща на адвокат Елена Гунчева – добър юрист с дълъг стаж в Община Пловдив \r\n\r\n Гунчева чете материалите за сесия и праща подробни указания на Каназирева – това е законосъобразно, онова – не, ако не е, защо и т. н. Каназирева съвестно научава всичко това и от микфорона в Общинския съвет е блестяща – с чуждите знания. С добитото самочувствие тя надигна глава и я изключиха от ГЕРБ – формалният повод беше различното й мнение за вдигането на капитала на държавата в МБАЛ „Пловдив“, което би стопило дела на общината. Каназирева се сдоби с имиджа на борец и създаде Съюз за Пловдив. \r\n\r\n Следващият принос за изграждането на публичния й имидж на умен, способен и  добре говорещ човек беше на пиарите. Тук трябва да призная собственото си участие в кампанията на Каназирева през 2011-а, последваха колеги като Любомир Стойчев и други. \r\n\r\n И макар пиарът да е професия, с която човек си вади хляба, идва време, в което трябва да си признаеш, че си участвал в подмяна. \r\n\r\n Каназирева е дейна и работлива, около нея са предимно млади хора с подобни качества и организацията на партийните дела й се получава. И в комбинация с постигнатия от юристи и пиари имидж постигна приличен успех на изборите през 2011-а и още по-приличен – през 2015-а. Междувременно се заигра с „България на гражданите“ на Меглена Кунева, но не попадна на първо място в листата за парламентарните избори през 2013-а и напусна с всичките си последователи зрелищно. С друг претекст, разбира се. Разбрала, че няма да е депутат, Каназирева обясни, че не иска да ходи в парламента.  Впрочем Кунева не отвърна на удара, а би могла да каже много. \r\n\r\n След това Каназирева се съсредоточи върху местната политика, в последните 8 години громеше с антигерберски патос Иван Тотев и управлението на ГЕРБ и общината. \r\n\r\n Твърди се, че през цялото време е поддържала отношения с Бойко Борисов, което вероятно е вярно. Патерицата на ГЕРБ, която Съюз за Пловдив се оказа в последната кампания, няма как да се е случила без благословията му \r\n\r\n В предизборните дебати Дани Каназирева и Здравко Димитров се държаха в духа на „Два конгреса – една цел“. И всичко стана ясно на първия тур – пробитият екзитпол, който я изкара втора, отне гласове от Славчо Атанасов. Не че той щеше да стане кмет, ако не беше тази манипулация –  резултатите от балотажа го показват, но ГЕРБ се застраховаха през Дани Каназирева и организираната подмяна на екзитпола. \r\n\r\n Сега – вече възнаградена – Дани Каназирева ще трябва да смени анти-ГЕРБ риториката. Няма да й е трудно, защото тя няма да лъже, когато ще отрича, че направила поредното политическо салто. Защото тя не лъже, истински вярва, че поредната подмяна е новата истина. Така е с честните сини очи. \r\n \n\t\t\t\t\t\t", "date": "2019.11.07", "title": "Дани Каназирева – областен управител. Пито-платено"}
{"url": "http://www.bnews.bg/article/264184-politolozhka_s_mrachni_prognozi_za_dani_kanazireva_manolova_i_slavi", "text": "\n Смяната на конюнктурата доведе до победата на БСП в четири областни града, а не толкова, че партията успя да даде на избирателите алтернатива. Имаме изхабяване на ГЕРБ по места, това е нормално. А като опозиция БСП не участва във властта и хората някак успяха да им простят за случилото се преди четири години, коментира политологът от „Тренд“ Евелина Славкова. \r\n \r\nПо думите ѝ ГЕРБ са допуснали и тактически грешки по места. \r\n \r\nСпоред Славкова оглавяването на областната управа на Пловдив е политически фалит за Дани Каназирева. \r\n \r\n„Когато цялата ти кампания е базирана на остри критики към опонента, а после приемаш такъв политически пост и започваш да говориш – „ние трябва да работим за доброто на Пловдив“, това няма да прозвучи много добре в ушите на избирателите… \r\n \r\nЗа един град е добре да има единодействие и общи политики, но това трябва да се прави по малко по-елегантен начин“, каза още Славкова  пред БНР.  \r\n \r\n„Винаги има място за нови субекти в българския политически живот. Мая Манолова ще бяга от етикета „политическа партия“. Нейният електорат е извън София. Слави Трифонов не уцели времето. Следващите месеци ще наблюдаваме ходовете и на двамата“, каза още политологът. \r\n \n\t\t\t\t\t\t", "date": "2019.11.07", "title": "Политоложка с мрачни прогнози за Дани Каназирева, Манолова и Слави"}
{"url": "http://www.bnews.bg/article/264191-nato_prezhivyava_mozachna_smart", "text": "\n НАТО преживява \"мозъчна смърт\". Това заяви френският президент Еманюел Макрон по повод оплаквания от липса на координация между Европа и САЩ и от агресивните действия в Сирия от страна на ключовия член Турция. \r\n\r\n \"Няма координация относно стратегическо вземане на решения между Съединените щати и техните съюзници в НАТО. Няма. Има некоординирани агресивни действия от друг съюзник в НАТО, Турция, в област, в която нашите интереси са застрашени\", добави френският държавен глава. \r\n \n\t\t\t\t\t\t", "date": "2019.11.07", "title": "НАТО преживява мозъчна смърт"}
{"url": "http://www.bnews.bg/article/264196-pochina_deteto_koeto_padna_ot_karutsa_v_lukovit", "text": "\n Почина детето, което падна от каруца в Луковит. Трагичният инцидент е станал в ромската махала в града в сряда вечерта. \r\n\r\n 10-годишният Персиян е идвал от ромския квартал „Изток”. Той паднал от каруцата, а конят е продължил още 150 метра надолу. Момчето беше настанено в реанимация в плевенската болница  в тежко състояние. \r\n\r\n От началото на годината само в Луковит има два инцидента заради каруци. \r\n \n\t\t\t\t\t\t", "date": "2019.11.07", "title": "Почина детето, което падна от каруца в Луковит"}
{"url": "http://www.bnews.bg/article/264201-prezidentat_varna_geshev_na_vss_s_motiv_che_e_nyamalo_sastezanie_video", "text": "\n   \r\n\r\n Президентът Румен Радев прави изявление пред медиите за избора на главен прокурор. Преди дни той обяви, че ще вземе решение, когато е готов и няма да се поддава на натиск.  \r\n\r\n \"Благодаря, че се отзовахте по този повод - изборът на главен прокурор. Изборът на главен прокурор засяга всеки български гражданин и изисква да бъдат разсеяни всякакви съмнения дали назначеният на тази длъжност ще защитава правата на гражданите, обществения интерес и върховенството на закона\", заяви Румен Радев. \r\n\r\n \"Реших да се обърна към членовете на ВСС, които избират главен прокурор - очаквам истинско състезание между кандидати, а не формално изпълнение на процедурата по избор. Издигането на един кандидат не само че отнема състезателността, но и разваля имиджа на новия главен прокурор\", коментира той. \r\n\r\n \"Подходът за издигането на един-единствен кандидат бе подкрепен и на практика от изпълнителната власт, след като министърът на правосъдието отказа да издигне втори кандидат и така лиши избора от алтернатива\", каза още държавният глава. \r\n\r\n \"Бъдещият главен прокурор трябва да се ползва с високо обществено доверие. Бяха публикувани множество становища от държавни институции, включително и от държавни институции - МВР, ДАНС, ГДБОП. Това беше в разрез със законите\", обяви президентът. \r\n\r\n По думите му изборът на главен прокурор е акт с висока обществена значимост и начинът, по който беше избран този, не отговаря на обществените нагласи. \"С тези съображения упражнявам правото си по Конституция и връщам на ВСС предложението за назначаване на г-н Иван Гешев за главен прокурор на Република България\", заключи Румен Радев. \r\n\r\n \r\n\r\n   \r\n \n\t\t\t\t\t\t", "date": "2019.11.07", "title": "Президентът върна Гешев на ВСС с мотив, че е нямало състезание(ВИДЕО)"}
{"url": "http://www.bnews.bg/article/264198-nad_4000_godishno_sa_sluchaite_na_rak_na_beliya_drob_v_balgariya", "text": "\n Всяка година в страната ни се диагностицират 4250 нови случая на рак на белия дроб, като 3260 са сред мъже. Това каза пред журналисти проф. Асен Дудов, председател на Българското онкологично дружество. По думите му тази локализация е водеща причина за смърт от онкологично заболяване в България. \r\n\r\n Причини за повишаване на случаите на рак на белия дроб са тютюнопушене, излагане на азбест, пасивно пушене, генетична предиспозиция и др. \r\n\r\n Повечето случаи на болестта се диагностицират късно - в трети или четвърти стадий, което възпрепятства възможностите за лечение. Късната диагноза е причината за високата смъртност, като 80 на сто от пациентите загиват в рамките на 1 година след диагностицирането. \r\n\r\n Целите, които биха могли да ускорят диагностиката и лечението, са повишаване на информираността на населението, намаляване на времето между консултациите и началото на лечението, както и усъвършенстване на програмите за скрининг сред рисковите групи. \r\n \n\t\t\t\t\t\t", "date": "2019.11.07", "title": "Над 4000 годишно са случаите на рак на белия дроб в България"}
