{"url": "http://www.bnews.bg/article/260569-nad_70_beloglavi_leshoyadcheta_se_izlyupiha_v_iztochnite_rodopi", "text": "\n Тази пролет в Източните Родопи се излюпиха общо 72 белоглави лешоядчета.Това съобщават от Българското дружество за защита на птиците установи след края на поредната фаза на мониторинга на вида. И тази година се запазва положителната тенденция за ръст в популацията на белоглавия лешояд, изтъкват от дружеството. \r\n\r\n През тази година излюпените малки лешояди са със седем повече в сравнение с 2018 г., когато експертите установиха 65 излюпени малки. По думи на Добромир Добрев от БДЗП има вероятност броят на новоизлюпените да нарасне до 75, тъй като в момента има и още три двойки, които са замътили повторно. След около два месеца експертите ще посетят всички колонии и ще стане ясен броят на успешно излетелите малки. \r\n\r\n По време на редовния мониторинг по долината на река Арда през март тази година бяха преброени 95 двойки от застрашения вид. Сега преброяващите са открили още една двойка, чието гнездо е останало скрито при предишния мониторинг. Така общият брой на заетите гнезда от белоглави лешояди за българската част на Източни Родопи става 96. \r\n\r\n Лешоядите са постоянен и скитащ вид. Mладите птици скитат до опетата година, когато достигат зрялост. През това време могат да извършат придвижвания на големи разстояния от местата на излюпване. Близо 70% от лешоядите умират в тази ранна фаза на живота си. \r\n\r\n Видът е бил многоброен в България до началото на 20 век, след което започва да изчезва. През 1978 г. в района на Студен кладенец е намерена само една размножаваща се двойка. Популацията на белоглавия лешояд в Източните Родопи нараства от около 10 двойки през 1990 г. до 70 през 2014 г. Въпреки положителната тенденция бъдещето на вида е несигурно и са необходими повече усилия за опазване му и проследяване на неговата численост. \r\n \n\t\t\t\t\t\t", "date": "2019.05.09", "title": "Над 70 белоглави лешоядчета се излюпиха в Източните Родопи"}
{"url": "http://www.bnews.bg/article/260566-sadat_otstrani_kmeta_na_chuprene", "text": "\n Апелативният специализиран наказателен съд отстрани от длъжност кмета на с. Чупрене Ваньо Костин, предаде „Фокус”. \r\n\r\n Той беше задържан на 9 април при спецакция на прокуратура, КПКОНПИ и жандармерията, като след това беше обвинен за длъжностно и документно престъпление – за продажба на общински земи в обхвата на бъдещия ски комплекс „Миджур” на фирми на родственици, както и на негово недекларирано дружество. \r\n\r\n В общинската сграда и на адреси в Чупрене, с. Долни лом и Белоградчик бяха намерени и иззети 20 договора за продажби, повечето от които извършени без законна тръжна процедура. \r\n\r\n На първа инстанция спецсъдът го остави на поста, но сегашното решение на магистратите за отстраняване е окончателно и не подлежи на обжалване. \r\n \n\t\t\t\t\t\t", "date": "2019.05.09", "title": "Съдът отстрани кмета на Чупрене"}
{"url": "http://www.bnews.bg/article/260567-papata_s_radikalni_promeni_zaradi_seksualnite_zloupotrebi", "text": "\n Папа Франциск въведе радикални промени в законодателството на Католическата църква, които вменяват отговорност на епископите за сексуални злоупотреби или тяхното прикриване, и правят задължително докладването на такива случаи, като позволяват на всеки при необходимост да се оплаче директно на Ватикана, предадоха Ройтерс и ДПА. \r\n\r\n Ако свещеник, монах или монахиня \"забележи или има основателни причини да смята, че е извършено подобно (сексуално престъпление), този човек е длъжен да докладва незабавно\", обяви папа Франциск в новия папски документ, издаден днес, съобщава БТА. Това включва подаване на информация за всеки, който не е докладвал за сексуална злоупотреба или не е наказал виновниците. \r\n\r\n Престъпленията, установени при изповед, са изключени от новия закон. \r\n\r\n Папският декрет, който обхваща злоупотреби както с деца, така и с възрастни, задължава също всяка католическа епархия в света да изгради проста и достъпна система за докладване и насърчава местните църкви да използват съдебно-медицински експерти при разследванията, посочва Ройтерс. \r\n\r\n Католическата църква от години е раздирана от твърдения за сексуални посегателства над деца по целия свят, а Ватикана вече неведнъж обещава да изкорени проблема, отбелязва ДПА. \r\n \n\t\t\t\t\t\t", "date": "2019.05.09", "title": "Папата с радикални промени заради сексуалните злоупотреби"}
{"url": "http://www.bnews.bg/article/260568-pet_predizvikatelstva_pred_es_za_sledvashtite_pet_godini", "text": "\n Европейските лидери, събиращи се в румънския град Сибиу, се опитват да изместят фокуса от Brexit към важните въпроси за бъдещето на Европейския съюз в момент, когато блокът се готви за евроизборите в края на месеца, пише БТА. \r\n\r\n \"Бъдещето на ЕС се простира далече отвъд Brexit\", каза неотдавна досегашният председател на Европейската комисия Жан-Клод Юнкер. \r\n\r\n Работата по приоритетите на ЕС не трябва да бъде нарушавана от напускането на Великобритания, заяви той. За съжаление Brexit е може би един от малкото въпроси, по които останалите 27 европейски лидери могат да постигнат съгласие. Следва преглед на предизвикателствата, с които европейските политици ще трябва да се справят през идните пет години. \r\n\r\n Китай подкрепя своята икономика с милиарди субсидии и насочва усилията си за създаване на глобални промишлени първокласни компании през идните години. Европа се опитва да изработи отговор на това. Обсъжданите подходи варират от реформа на европейските правила за сливанията, която да улесни големи компании да се обединяват, до увеличаване на държавната помощ за промишлеността. \r\n\r\n Възобновяемите енергийни източници, цифровизацията и електрическите автомобили са други ключови теми. Междувременно отношенията на ЕС с американския президент Доналд Тръмп са обтегнати заради спора за митата. Комисията се стреми за приключи търговските преговори със САЩ до края на октомври, но постигането на споразумение може да отнеме много повече време. \r\n\r\n Убежище/ Имиграция \r\n\r\n Когато стотици хиляди мигранти дойдоха в Европа през 2015 г., много европейски страни се оказаха неспособни да посрещнат мигрантския наплив. Средиземноморските страни като Италия и Гърция се опитваха да се справят с мигрантската вълна край бреговете си. Нещата в ЕС се промениха оттогава, особено в сферата на граничната сигурност. Все още предстои да се изготви значителна реформа на правилата за убежище, а страните от ЕС са далече от постигане на споразумение за разпределяне на кандидатите за убежище в блока. Страни като Унгария и Полша отказаха да се ангажират с приемане на бежанци. Отчасти поради тази безизходица спасителните кораби с мигранти неведнъж бяха принудени да чакат с дни и седмици близо до италианския бряг. Това може да стане най-голямото предизвикателство за ЕС през идните години. \r\n\r\n Климатичните промени \r\n\r\n ЕС трябва да премахне изцяло вредните емисии до 2050 г., поне според предвижданията на ЕК. Това означава, че икономиката, доставките на енергия и транспортният сектор трябва да се трансформират така, че парниковите газове да бъдат контролирани или повече да не бъдат отделяни. Но дългосрочната климатична стратегия на ЕС все още не е ясна. Страните членки искат да се споразумеят за общ подход през идните десетилетия до 2020 г. \r\n\r\n Еврото/ Валутният съюз \r\n\r\n  Деветнайсет страни членки на ЕС вече използват общата валута, а всички останали, освен Великобритания и Дания, вероятно ще последват техния пример по силата на договорите на ЕС. Но не трябва да очакваме това да се случи в обозримо бъдеще. През следващите пет години България и Хърватия може да се присъединят към еврозоната, но те първо ще трябва да направят някои промени, така, че присъединяването им да не отслаби еврото. Много работа предстои за реформа в еврозоната. Десет години след последната финансова криза еврозоната все още не се смята за устойчива на кризи. През идните години, освен всичко друго, предстои работа върху бюджета на еврозоната и укрепване на спасителния механизъм на блока. \r\n\r\n Взeмането на решения \r\n\r\n  Страните членки на ЕС имат проблем с принципа на единодушието, който редовно не позволява на блока да постига общи позиции по деликатни външнополитически въпроси. Това изискване попречи също на създаването на специален данък за дигитални гиганти като Google и Facebook. ЕК предложи преминаване към гласуване с мнозинство в някои области. Но това предложение ще изисква промяна в учредителните договори, която, от своя страна, изисква единодушие. Взимането на решения може да стане още по-трудно, ако ЕС приеме още страни членки. В момента те са 28, след Brexit ще са 27. Страните от Западните Балкани, включително Босна и Северна Македония имат най-добри шансове един ден да се присъединят към блока. Географски погледнато те са в средната част на Европа, но политически и икономически често отстоят на огромно разстояние от останалите страни членки. ЕС не може и не иска да им обърне гръб, особено след като Русия се опитва да разшири влиянието си чрез мощна медийна експанзия и други средства. ЕК им отвори перспективи за членство в ЕС около 2025 г., ако страните кандидатки осъществят необходимите реформи. Преди това, през 2024 г. ще има нови евроизбори. \r\n \n\t\t\t\t\t\t", "date": "2019.05.09", "title": "Пет предизвикателства пред ЕС за следващите пет години"}
{"url": "http://www.bnews.bg/article/260570-mlada_kolezhka_otmakna_na_lili_ivanova_skap_za_neya_chovek", "text": "\n Едно от най-новите дарования в българската поп музика успя да направи нещо, което други нейни колежки до момента не са посмели. \r\n\r\n Това вероятно ще й навлече сериозни проблеми с Примата на естрадната музика Лили Иванова. \r\n\r\n Всички знаем колко ревностно пази екипа си Лили. Явно това правило не важи за Алекс Крумова, която с лека ръка й отмъкна доверен човек.  \r\n  \r\n \n\t\t\t\t\t\t", "date": "2019.05.09", "title": "Млада колежка отмъкна на Лили Иванова скъп за нея човек"}
{"url": "http://www.bnews.bg/article/260574-7_harmanliyski_sela_s_negodna_voda_za_piene_zaradi_fluoridi", "text": "\n Забраниха за пиене водата в седем села в Харманлийско заради флуориди, предаде БНР. Те са захранвани от един водоизточник. \r\n\r\n РЗИ-Хасково са изпратили уведомително писмо до община Хасково за ограничаване ползването на питейна вода от жителите на с. Българин, с. Шишманово, с. Рогозиново, с. Доситеево, с. Овчарово, с. Коларово и с. Богомил поради внезапно завишени стойности по химичен показател \"Флуориди\". Тя може да се използва само за хигиенни цели. \r\n\r\n Кметовете на засегнатите населени места са уведомени. \r\n\r\n ВиК-Хасково има ангажимента да осигури чиста питейна вода. Дружеството ще състави график за снабдяване на населението с вода чрез три водоноски. Вече е осигурена чиста вода за учениците от ОУ \"Христо Ботев\" в с. Българин. \r\n \n\t\t\t\t\t\t", "date": "2019.05.09", "title": "7 харманлийски села с негодна вода за пиене заради флуориди"}
{"url": "http://www.bnews.bg/article/260573-naum_shopov_mladshi_izpoti_mrezhata_s_gola_snimka", "text": "\n Актьорът от \"Откраднат живот\" Наум Шопов-младши за кратко време се превърна в истински сексимвол. \r\n\r\n Младежът е любим персосаж от сериала, а последователите му в социалните мрежи се множат като гъби след дъжд.  \r\n\r\n За никого не е тайна, че Шопов има хубаво тяло, по което припадат неговите фенки. Той от години е запален по фитнеса и здравословното хранене, а резултатът си личи. А последната му снмка хвърли в шаш неговите последователи. \r\n  \r\n \n\t\t\t\t\t\t", "date": "2019.05.09", "title": "Наум Шопов-младши изпоти мрежата с гола снимка "}
{"url": "http://www.bnews.bg/article/260575-sadat_ne_razreshi_na_dobrich_i_balchik_da_vdignat_danaka_za_kolite", "text": "\n Административният съд в Добрич отмени по-високите размери на данъка за моторни превозни средства за жителите на общините Добрич и Балчик, съобщи БНР. \r\n\r\n Делата бяха образувани по жалба на областния управител Красимир Кирилов срещу решения на двата общински съвета, с които се правят промени в Наредбите за определяне размера на местни данъци и такси. \r\n\r\n По жалбата срещу решенията на общинските съвети Административният съд в Добрич е решил, че и в двата случая има нарушение. Причината е, че не са спазени изискванията на Закона за нормативните актове. \r\n\r\n В решението си по двете дела съдът посочва, че липсва икономическа обосновка и конкретни мотиви за промяна в размера на данъка за МПС. \r\n\r\n Решенията подлежат на обжалване пред Върховния административен съд. \r\n \n\t\t\t\t\t\t", "date": "2019.05.09", "title": "Съдът не разреши на Добрич и Балчик да вдигнат данъка за колите"}
{"url": "http://www.bnews.bg/article/260562-porozhanov_gotov_s_ostavkata_ako_borisov_mu_ya_poiska", "text": "\n \"В момента, в който прецени премиерът, че имам някакво политическо влияние от гледна точка на един или друг казус и ми поиска оставката, аз съм готов да си я подам\". Такъв коментар направи пред журналисти земеделският министър Румен Порожанов, след разпита си за злоупотребите с еврофондове в качеството си на бивш председател на Държавен фонд \"Земеделие\". \r\n\r\n Порожанов заяви пред насъбралите се журналисти, че е обяснил какви задължения има ДФЗ и какви са отговорностите на Разплащателната агенция.  \r\nТой още веднъж заяви, че няма никакви притеснения за злоупотребите с еврофондове. \r\n\r\n Земеделският министър отрече всякакви информации да е близък с алкохолния бос Миню Стайков. Той отхвърли като неверни и твърденията за сина си, който никога не бил влизал в одита на Държавен фонд \"Земеделие\". \r\n\r\n Запитан дали е бил в отпуск във времето, в което на Стайков са одобрявани документите за отпускане на субсидии, Порожанов заяви, че не разбира така зададения въпрос, но предполага, че е кандидатствал от САПАРТ до днешни дни. \r\n\r\n По думите на земеделския министър самите проекти по програмите се разглеждат по най-различни приеми в годините и кандидатстването по мерките 4.1. приключва на определена дата, след което се разглеждат договорите. \r\n\r\n Според Порожанов Държавен фонд \"Земеделие работи добре. Той не отговори на въпросите какво трябва да направи, за да работи още по-добре. \r\n\r\n Земеделският министър заяви, че не се притесняв а и от проверките на своето имущество, защото абсолютно всички доходи и имущество е декларирано законно пред НАП и КПКОНПИ. \r\n \n\t\t\t\t\t\t", "date": "2019.05.09", "title": "Порожанов готов с оставката, ако Борисов му я поиска"}
{"url": "http://www.bnews.bg/article/260571-provezhda_se_strategicheska_sreshta_na_liderite_na_darzhavite_v_es", "text": "\n Денят на Европа, 9 май, беше отбелязан във всички европейски страни. В Румъния на неформална среща, европейските лидери обсъждат бъдещето на съюза – две седмици преди предстоящите избори.  \r\nНа срещата в северната ни съседка участва и българският премиер. Лидерите начертаха най-важните теми в следващите пет години в стратегически документ. \r\n\r\n Основното послание - силна и единна Европа. Подобен апел – „за мирна и интегрирана Европа” отправиха и президентите на 21-а държави-членки.  \r\nТе призоваха европейските граждани да гласуват на предстоящия вот. Българският държавен глава също е подписал документа.  \r\nПо-рано днес и в София бяха отбелязани 74 години от края на Втората световна война, и Деня на Европа. \r\n\r\n Пред паметника на незнайния войн бяха поднесени венци в присъстието на президента и ветерани от войните.  \r\nЗнамето на Европейския съюз беше издигнато пред администрацията на държавия глава с гвардейски почетен караул. \r\n \n\t\t\t\t\t\t", "date": "2019.05.09", "title": "Провежда се стратегическа среща на лидерите на държавите в ЕС"}
{"url": "http://www.bnews.bg/article/260564-andryu_loyd_uebar_e_nay_bogatiyat_britanski_muzikant", "text": "\n Композиторът Андрю Лойд Уебър е най-богатият музикант в Обединеното кралство. Авторът на партитурите за мюзикълите „Котки”, „Фантомът на операта” и „Евита” е поставен на първо място по богатство в класация на „Съндей Таймс”. \r\n\r\n Състоянието му възлиза на 820 милиона паунда, което се равнява на почти два милиарда евро. \r\n\r\n 71-годишният Уебър е увеличил състоянието си с 80 млн. паунда миналата година. След него се нарежда сър Пол Макартни с 750 млн. паунда, а на трето място е ирландската група U2 с обща стойност 583 млн. паунда. \r\n\r\n В класацията на „Съндей таймс” попада и младият изпълнител Ед Шийрън, който е увеличил богатството си двойно за една година. \r\n\r\n 28-годишният Шийрън е 17-ят най-богат музикант във Великобритания. Изпреварва колежката си Адел, която се нарежда на 22-ро място в списъка със състояние от 150 млн. паунда. \r\n \n\t\t\t\t\t\t", "date": "2019.05.09", "title": "Андрю Лойд Уебър е най-богатият британски музикант"}
{"url": "http://www.bnews.bg/article/260565-razkrivat_191_sektsii_v_chuzhbina_za_evroizborite", "text": "\n 191 секции в 64 страни ще бъдат разкрити за предстоящите европейски избори, които ще се проведат на 26 май. \r\n\r\n Това обяви Александър Андреев по време на редовния брифинг на Централната избирателна комисия, предаде БГНЕС. \r\n\r\n Във Великобритания ще бъдат разкрити 24 секции, в Германия- 24, Испания - 16, Гърция – 13. \r\n \n\t\t\t\t\t\t", "date": "2019.05.09", "title": "Разкриват 191 секции в чужбина за евроизборите"}
{"url": "http://www.bnews.bg/article/260563-testvaneto_na_tol_sistemata_zapochva_na_15_may", "text": "\n Има пълна готовност за тестване на толсистемата в реално време, както беше обявено - от 15 май, съобщи заместник-министърът на регионалното развитие и благоустройството Николай Нанков. \r\n\r\n Той информира, че вече 27 камери са монтирани, за други 63, за които са издадени разрешения за строеж, ще бъдат монтирани в рамките на следващите няколко дни. Ще бъде направен и клип за това какво представлява толсистемата като информационна система. \r\n\r\n Нанков посочи, че ще се търси баланс между частния и обществения интерес по отношение на тарифите, на обхвата на пътищата, които първоначално ще подлежат на толуване. \r\n\r\n На среща с превозвачите ще бъде представен и анализ на състоянието на пътищата (основно втори и трети клас) във връзка с нулевата ставка, като идеята е толсистемата да бъде изградена върху тези пътища, и когато те след време бъдат ремонтирани, ще бъдат включвани поетапно в обхвата й, каквото е желанието на транспортния бранш, изтъкна заместник-министърът. \r\n\r\n Очаква се на предстоящата среща да бъде уточнено и колко километра ще бъдат безплатните пътища, като по-думите на заместник-министъра се очаква те да са минимум 13 000 километра. Маржът на толуваните пътища е между 5000 и 7000 километра, от общо 20 000 километра републиканска пътна мрежа. \r\n\r\n Оставката на инж. Дончо Атанасов като член на Управителния съвет на Агенцията \"Пътна инфраструктура\" е приета, съобщи заместник-министърът на регионалното развитие Николай Нанков. Инж. Атанасов  депозира оставката си в средата на април в деловодството на Министерството на регионалното развитие и благоустройството след като беше обвинен за автобусната катастрофа край Своге миналото лято, при която загинаха 20 души. \r\n \n\t\t\t\t\t\t", "date": "2019.05.09", "title": "Тестването на тол системата започва на 15 май"}
{"url": "http://www.bnews.bg/article/260560-velikobritaniya_i_eyre_se_razbraha_za_svobodno_patuvane_sled_brekzit", "text": "\n Великобритания и Ирландия се договориха техните граждани да имат право да живеят и работят свободно в двете страни на реципрочна основа след брекзит. \r\n\r\n Споразумението предвижда запазване на свободната зона за пътуване между двете държави, независимо как кралството ще напусне Европейския съюз. Заради политическата безизходица в Лондон все още не е ясно кога точно ще стане това и при какви условия. \r\n\r\n По презумпция обаче британците ще загубят автоматично правото си да живеят в държавите от Евросъюза след излизане от общността без сделка. \r\n\r\n Споразумението позволява на британците и ирландците да живеят, работят, учат, получават медицинска помощ и гласуват в двете страни на реципрочна основа. \r\n \n\t\t\t\t\t\t", "date": "2019.05.09", "title": "Великобритания и Ейре се разбраха за свободно пътуване след брекзит"}
{"url": "http://www.bnews.bg/article/260572-tri_mesetsa_zatvor_za_bashta_otkazal_da_plashta_izdrazhka_na_sina_si", "text": "\n Три месеца затвор за баща, отказал да плаща издръжка на сина си. Това реши съдът в Перник. \r\n\r\n Мъжът дължи общо 14 вноски на майката на детето си, става ясно от съобщение на Апелативната прокуратура.  \r\n\r\n По обвинителен акт на Районната прокуратура в Перник съдът е признал за виновен мъж с инициали  П.С. за неплащане на издръжка на сина си и му е наложил ефективно наказание. От февруари до май 2017 г., в Перник, след като бил осъден по граждански дела да издържа детето си, той обаче съзнателно не изпълнил задължението си в размер на четири месечни вноски.  \r\n\r\n От юни до  март 2018 г. мъжът отново не заплатил на майката на детето десет месечни вноски. \r\n\r\n Той ще изтърпи наказанието си при при „строг“ режим. Ще получи и обществено порицание, се казва още в съобщението. \r\n \n\t\t\t\t\t\t", "date": "2019.05.09", "title": "Три месеца затвор за баща, отказал да плаща издръжка на сина си"}
{"url": "http://www.bnews.bg/article/260561-vodata_na_moreto_v_gartsiya_ostava_neobichayno_studena", "text": "\n Къпането в морето в Гърция все още остава само за най-смелите, защото водата в Гърция и изобщо в Средиземно море все още е много студена и с по-ниска температура от очакваното за сезона. \r\n\r\n Отрицателното отклонение се наблюдава в повърхностния слой на морската вода в Гърция и в почти цялото Средиземноморие, според данни на метеорологичната служба на Националната обсерватория в Атина, цитирана от БТА. \r\n\r\n Температурата на водата е между 16 и 17 градуса в северната част на Егейско море и в Йонийско море, докато в южната част на Егейско море е между 18 и 19 градуса. Отклонението от нормата за първата десетдневка на май е между един и два градуса. \r\n\r\n Студеното море се дължи на ниските температури на въздуха и силните ветрове през последния период. \r\n\r\n Въпреки това дългосрочно спътниковите наблюдения в Средиземно море от 1982 г. насам показват малко, но трайно увеличение на температурата на морската вода всяка година, особено в Източното Средиземноморие, където температурата на водите вече е с два градуса по-висока в сравнение с 1982 г. \r\n \n\t\t\t\t\t\t", "date": "2019.05.09", "title": "Водата на морето в Гърция остава необичайно студена"}
{"url": "http://www.bnews.bg/article/260551-chestvame_denya_na_evropa_i_74_godini_ot_kraya_na_vtorata_svetovna_voyna", "text": "\n На 9 май, денят на Европа, отбелязваме 74 години от края на Втората световна война. Пред паметника на Незнайния войн в София ще бъдат положени венци и цветя. В церемонията участва и президентът Румен Радев, както и ветерани и членове на военно патриотичните съюзи. \r\n\r\n Президентът неведнъж е казвал, че дори и по време на Студената война е имало консенсус от двете страни на Желязната завеса да се осъжда хитлерофашизма и, че това трябва да се запази като позиция. \r\n\r\n В 10 ч. пред сградата на президентската администрация тържествено ще бъде издигнато националното знаме за Деня на Европа. Днес се чества и годишнина от историческата реч на френския външен министър Робер Шуман за обединението на Европа. \r\n\r\n Годишнината от края на Втората световна война се отбелязва и в други страни, като в Русия се готвят за големия военен парад, станал традиция на днешния ден. \r\nВ редица руски градове ще се проведат военни шествия, а вечерта ще има празнични салюти. \r\n\r\n В много държави по света ще има възпоменателни прояви, включително т. нар. шествия \"Безсмъртен полк\". По традиция върховният главнокомандващ на руските въоръжени сили, президентът Владимир Путин, ще наблюдава главния парад на Червения площад в Москва, заедно с редица други представители на държавното ръководство. В събитието ще участват повече от 13 000 военни, над 130 единици бойна техника и 74 самолета и хеликоптера. \r\n \n\t\t\t\t\t\t", "date": "2019.05.09", "title": "Честваме Деня на Европа и 74 години от края на Втората световна война"}
{"url": "http://www.bnews.bg/article/260557-horata_izbraha_peshterska_za_lyubima_marka_rakiya", "text": "\n „Пещерска“ бе отличена като любима марка ракия на българите в конкурса „Златната изба“,  организиран от сайта exporter.bg под патронажа на Министерство на икономиката. Надпреварата се провежда за четвърти път. Победителите се определят чрез онлайн гласуване. Категорията „любима марка ракия“ е включена за първи път като бяха номинирани 48 различни ракии на родни производители. \r\n\r\n „Пещерска“ е първата регионална напитка, която се налага в национален мащаб. Днес е най-разпознаваемата марка в сегмента, сочат проучванията. „От името на целия екип, който стои зад „Пещерска“, искаме да благодарим за това отличие. То е резултат на много усилия, труд, професионализъм и постоянни инвестиции. “, коментираха от VP Brands International (компанията е позната със старото си име „Винпром Пещера“).  Специалната статуетка със златно покритие на бе връчена от заместник-министъра на икономиката Лъчезар Борисов на специална церемония в сряда вечерта. При връчване на наградата той призова „заедно да защитим името на България на международните пазари“. \r\n\r\n Едно от големите предимства на „Пещерска“ е, че продължава да се произвежда по  автентична рецепта от собствени лозови масиви при затворен цикъл на производство. Т.е. компанията има възможност да прилага стриктен контрол както на лозето, така и в производството, съхранението и разпространението в търговската мрежа. Конкретно за серията ракии „Пещерска“ се прави специална селекция на най-доброто грозде. \r\n\r\n „Щастливи сме също така, че благодарение на тази марка  успяхме да подпомогнем и развитието на Пещера и региона и разпознаваемостта му като ключов производител на висококачествената алкохолна напитка. Отличието е висока оценка, че сме си свършили работата добре.“, допълниха от VP Brands International. \r\n\r\n \r\n \n\t\t\t\t\t\t", "date": "2019.05.09", "title": "Хората избраха „Пещерска“ за любима марка ракия"}
{"url": "http://www.bnews.bg/article/260548-pozhar_blokira_troleybusniya_transport_v_burgas", "text": "\n Пожар блокира тролейбусния транспорт в Бургас. Изгорели са машини за асфалтиране на фирма \"Джи Пи груп\". \r\n\r\n Огънят е повредил и контактната мрежа на градския транспорт. \r\n\r\n Очаквайте подробности!  \r\n \n\t\t\t\t\t\t", "date": "2019.05.09", "title": "Пожар блокира тролейбусния транспорт в Бургас"}
{"url": "http://www.bnews.bg/article/260552-balgariya_finansira_sas_180_000_lv_pametnika_kostnitsa_neshkov_vrah", "text": "\n Споразумение за предоставяне на безвъзмездна финансова помощ между Правителството на Република България и Община Цариброд ще бъде подписано днес от извънредния и пълномощен посланик на България в Сърбия Радко Влайков и кмета на град Цариброд Владица Димитров. Церемонията ще се състои от 11 часа в град Цариброд, Република Сърбия, съобщиха от МВнР. \r\n\r\n Одобреният за финансиране от българската държава, чрез бюджета на Министерството на външните работи, проект на Община Цариброд за изграждане на електрифицирана инфраструктура на комплекса „Нешков връх” е на стойност 180 000 лв. и се реализира по линия на българската политика за сътрудничество за развитие. Проектът е от изключително значение за местната общност с преобладаващо българско население. Паметникът-костница „Нешков връх” е сред най-значимите културно-исторически паметници в историята на България и Сърбия. В него почиват костите на загиналите българи и сръбски войни в братоубийствената война от 1885 г. \r\n\r\n Тази година по линия на българската политика за сътрудничество за развитие ще бъдат подпомогнати проекти в 9 държави от Западните Балкани и Източното партньорство, включително и в Сърбия. Общата стойност е близо 3,5 млн. лева. В Сърбия ще бъдат финансирани още проекти в Босилеград, програми за сближаване на сръбското и европейското образование и други. На среща в София през април т.г. министърът за европейската интеграция на Република Сърбия Ядранка Йоксимович благодари на министъра на външните работи Екатерина Захариева за проектите, които се реализират с подкрепата на България по линия на помощта за развитие, и подчерта тяхната значимост. \r\n\r\n С реализирането на проекта „Нешков връх” ще се подобри инфраструктурата на историческата местност, достъпът до нея и до прилежащия манастирски комплекс „Св. Троица“. Растящият брой туристи – българи, сърби и чужденци, които посещават местността и тежкият, труднодостъпен терен, принуждават още през 2016 г. Община Цариброд да търси варианти за асфалтиране на пътя и изграждане на необходимата инфраструктура за пълноценен достъп. Финансирането на проекта ще насърчи туризма и ще спомогне за по-голямата популяризация на „Нешков връх”. \r\n\r\n Първият етап от проекта, който българската държава ще финансира, е изграждането на електрифицирана инфраструктура на комплекса. Планира се и последващо осветяване на паметника, което ще позволи през тъмната част на денонощието той да се вижда от Цариброд и прилежащата околия, както и от България. Във втория етап от проекта е предвидено изграждането на асфалтов път между Цариброд и „Нешков връх”, за което Община Цариброд е осигурила бюджетно финансиране. \r\n \n\t\t\t\t\t\t", "date": "2019.05.09", "title": "България финансира със 180 000 лв. паметника-костница „Нешков връх“"}
{"url": "http://www.bnews.bg/article/260549-stud_pod_nulata_dnes", "text": "\n Тази сутрин най-студено беше в Казанлък. Температурата там се понижи до минус 0.2°. В плевенското село Тотлебен тази сутрин имаше слана, сигнализира Светослав Русанов. \r\n  \r\n\r\n От запад облачността ще продължи да се увеличава. Облаците над западните райони ще стават все по-плътни. В часовете около обяд над по-голямата част от България облачността ще бъде значителна. Следобед и привечер в западните райони ще има превалявания от дъжд. През нощта срещу петък превалявания ще има из цялата страна.  \r\nЩе духа предимно слаб, в източните райони - до умерен, вятър от юг-югозапад. Дневните температури слабо ще се повишат. Максималните ще са между 17° и 22°. \r\n\r\n Утре в часовете около и след обяд ще има места с краткотрайни валежи. Възможни са и локални интензивни валежи, с гръмотевици. Ще бъде ветровито. \r\nПрез почивните дни ще има повече слънчеви часове и малко места с краткотрайни валежи. Температурите ще се повишат.   \r\n \n\t\t\t\t\t\t", "date": "2019.05.09", "title": "Студ под нулата днес"}
{"url": "http://www.bnews.bg/article/260554-paradat_v_moskva_bez_aviatsiya", "text": "\n В руската столица Москва и в още ред други градове в страната са организирани големи военни паради, посветени на 74-тата годишнина от победата във Великата отечествена война. \r\n\r\n На Червения площад ще дефилират хиляди войници и стотици единици бойна техника. \r\n\r\n Тази година заради прогнозираните гръмотевични бури в парада няма да се включат самолети и хеликоптери. \r\n\r\n В Русия температурите тези дни са много по-високи от обичайните за това време на годината, но днес ще има силни гръмотевични бури. \r\n\r\n Руските метеоролози прекараха безсънна нощ преди да вземат решението да отменят авиационната част от военния парад. \r\n \n\t\t\t\t\t\t", "date": "2019.05.09", "title": "Парадът в Москва без авиация"}
{"url": "http://www.bnews.bg/article/260555-arestuvaha_dyasnata_raka_na_huan_guaydo_vav_venetsuela", "text": "\n Спецслужбите във Венецуела арестуваха Едгар Самбрано, считан за „дясната ръка” на опозиционния лидер Хуай Гуайдо, предаде БТА. Самбрано е заместник-председател на Националното събрание на страната. \r\n\r\n Гуайдо осъди ареста на Самбрано, като в социалната мрежа „Туитър” обяви, че режимът на президента Николас Мадуро е отвлякъл Самбрано. \r\n\r\n Лидерът на опозицията обвини управляващите, че „се опитват да раздробят на парчета властта, която представлява всички венецуелци”, но увери, че те „няма да успеят”. \r\n\r\n Съединените щати, Колумбия, Аржентина и др. строго осъдиха ареста и призоваха за незабавно освобождаване на Самбрано. Той е и един от 10-те опозиционни фигури, които бяха обвинени от социалистическото управление заради проваления опит за преврат на 30 април. \r\n\r\n Бунтът предизвика смъртта на шестима души, стотици бяха ранени, а над 200 – задържани. Около 50 държави по света, сред които и САЩ, признаха Гуайдо за временно изпълняващ длъжността президент на Венецуела. \r\n \n\t\t\t\t\t\t", "date": "2019.05.09", "title": "Арестуваха „дясната ръка” на Хуан Гуайдо във Венецуела"}
{"url": "http://www.bnews.bg/article/260550-60_000_chetvartoklasnitsi_se_yavyavat_na_malkite_maturi_po_balgarski_ezik_i_literatura", "text": "\n С изпит по български език и литература започва Националното външно оценяване за 4 клас. Началото му е в 10 часа и ще продължи 1 учебен час, а за децата със специални образователни потребности - 2 часа, предаде Дарик Нюз. \r\nПо български език и литература четвъртокласниците ще бъдат оценявани върху диктовка и текст за четене с разбиране, към който има 11 задачи. \r\nУтре е оценяването по математика, а другата седмица - по „Човекът и обществото“ и по „Човекът и природата“. \r\nОколо 60 хиляди са четвъртокласниците тази година, уточняват от образователното министерство. \r\nЦелта на националното външно оценяване в 4 клас е да се измерят индивидуалните постижения на учениците по различните предмети, както и да се направи мониторинг на образователния процес.  \r\n \n\t\t\t\t\t\t", "date": "2019.05.09", "title": "60 000 четвъртокласници се явяват на малките матури по български език и литература"}
{"url": "http://www.bnews.bg/article/260553-severin_nyama_da_obzhalva_prisadata_ot_30_godini_zatvor", "text": "\n Северин Красимиров, убил журналистката Виктория Маринова, приема наложеното му от Окръжния съд в Русе наказание и няма да обжалва присъдата. Това съобщават от TVN - медията, чийто административен директор беше Маринова. \r\n\r\n Припомняме, жестокото престъпление беше извършено на 6 октомври миналата година. Тялото на младата жена бе открито до крайбрежната алея в Русе. Четири дни по-късно в Германия бе арестуван укрилият се там Северин Красимиров. \r\n\r\n Той ще избегне най-тежкото наказание доживотен затвор, след като сепризна за виновен и делото тръгна по съкратената процедура. \r\n\r\n На 22 април състав на Окръжния съд в Русе призна Красимиров за виновен в извършването на три престъпления - умишлено убийство, изнасилване и блудство и го осъди на 30 години затвор при първоначален строг режим. \r\n\r\n Според присъдата Северин Красимиров трябва да заплати и 450 000 лева кръвнина на семейството ѝ. На Областна дирекция МВР-Русе Красимиров трябва да заплати 7015 лв. и 9000 лв. държавна такса. \r\n\r\n До изтичането на законоустановения срок защитата на подсъдимия не е внесла в Апелативния съд във Велико Търново жалба или протест по постановената присъда. \r\n \n\t\t\t\t\t\t", "date": "2019.05.09", "title": "Северин няма да обжалва присъдата от 30 години затвор"}
{"url": "http://www.bnews.bg/article/260547-dzhambazki_daryava_spesteniya_ot_bryuksel_evromilion_za_gey_praydove_po_tsyala_evropa", "text": "\n Милионерът от ВМРО Ангел Джамбазки е подкрепил доклад в Европарламента, който принуждава депутатите в следващия мандата да гласуват повече евросубсидии  за гейпрайдове и паради и други инициативи на ЛГТБ общността. \r\n\r\n Хомосексуслисти и травестити от цяла Европа са във възторг от Джамбазки. Те смятат, че той е един от тях. Напомняме, че нежният евродепутат от ВМРО подкрепи Истанбулската конвенция като гласува с въздържал се. Близки до сърцето му джендъри от Брюксел и Париж говорят, че старият ерген се готви да дари спестените евромилиони за каузата на общността на различните и обратните. \r\n\r\n През 2014 като кандидат от ББЦ Джамбазки лъжеше, че ще направи като Бареков и ще дарява огромната си брюкселска заплата. Понеже не се интересува от срещуположния пол Ангел спести милиони левове по сметки и кеш от заплати и режийни, които Европарламентът му плащаше на месец - регулярно по 40 бона. \r\n\r\n Привидно острието на ВМРО плюе обратните и джендърите по лъскавите студиа. В обикновения си живот Джамбазки предпочита големи или по-интимни мъжки компании на чаша вино и избягва жените. \r\n\r\n Минал и 40-те, той си остава закоравял ерген и е оставил на другите да правят деца и да се борят с демографската криза. Шефът му Каракачанов направи опит да му организира театрална сватба със ужким друга патриотка от Благоевградско, но и този замисъл спихна. \r\n\r\n Джамбазки твърдо е решил да отбягва жените и да харчи милионите си дискретно...поне докато има наивници да го пращат в Брюксел на яслата от 40 бона на месец. \r\n \n\t\t\t\t\t\t", "date": "2019.05.09", "title": "Джамбазки дарява спестения от Брюксел евромилион за гей прайдове по цяла Европа"}
{"url": "http://www.bnews.bg/article/260556-ogranicheniya_po_am_trakiya", "text": "\n Днес ще има ограничения по АМ \"Тракия\" заради планиран ремонт, съобщиха от Агенция \"Пътна инфраструктура\" (АПИ). \r\n\r\n До 18 часа движението от 46 до 47 километър на аутобана в посока Бургас ще се извършва само в активната лента на движение.  \r\n\r\n Шофьорите да се движат с повишено внимание и съобразена скорост, призовават от АПИ. \r\n \n\t\t\t\t\t\t", "date": "2019.05.09", "title": "Ограничения по АМ \"Тракия\""}
{"url": "http://www.bnews.bg/article/260559-kristian_kirilov_puska_duet_s_gadzheto_si", "text": "\n Пайнерката Джулия е готова с новия си музикален проект. Звездата изненадващо разкри пред почитателите си, че този път залага на сценична колаборация с половинката си Кристиан Кирилов, познат като Митко от сериала „София – Ден и Нощ“. „Ти си… \r\n\r\n Очаквайте много скоро дуетната ни песен! с Кристиан Кирилов“, сподели певицата в социалната мрежа. \r\nДжулия публикува и кадър от предстоящото видео, с което провокира нетърпението на почитателите си за предстоящия сингъл. С горещ фотос от клипа изненада и Кристиан, който отбеляза към публикуваната снимка: „Любим кадър от предстоящата ни песен „Ти си…“. \r\n  \r\n \n\t\t\t\t\t\t", "date": "2019.05.09", "title": "Кристиан Кирилов пуска дует с гаджето си"}
{"url": "http://www.bnews.bg/article/260558-darzhavata_ne_otsenyava_evropeyski_nashite_potrebnosti", "text": "\n Хора с увреждания и техни близки се събраха на протест пред социалното министерство на днешния Ден на Европа. Те имат сериозни притеснения от промените в Закона за личната помощ, които ще регламентират достъпа до лични асистенти. \r\n\r\n „Ние твърдим, че няма реформа в политиките по уврежданията в България, днес в Деня на Европа казваме, че начинът, по който ще се оценяват нашите потребности, не е европейски, а в пъти по-назад”, каза пред камерата на bTV Капка Панайотова от Центъра за независим живот. \r\n\r\n Тя посочи, че законът дава максимум 168 часа за личен асистент на месец, докато има хора в неравностойно положение, които се нуждаят от пъти повече – а даже не получават тавана. \r\n \n\t\t\t\t\t\t", "date": "2019.05.09", "title": "Държавата не оценява европейски нашите потребности"}
