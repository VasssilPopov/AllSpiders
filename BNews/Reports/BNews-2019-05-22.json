{"url": "http://www.bnews.bg/article/260996-arestuvaha_21_godishen_namushkal_mlad_mazh_na_stadion_vasil_levski", "text": "\n 21-годишен младеж е арестуван, след като е нанесъл порезни рани на 24-годишен мъж. Нападението е станало днес около 14.50 часа в района на националния стадион „Васил Левски”, съобщиха от пресцентъра на МВР. \r\n\r\n На място незабавно са изпратени екипи на полицията и спешна помощ. Пострадалият е транспортиран в болнично заведение, оставен за лечение с порезни рани. Нападателят е задържан на място. По първоначални данни, докато почиствали на стадиона между двамата възникнал спор, по-младият извадил нож и нанесъл няколко порезни рани на опонента си. \r\n\r\n Работата по образуваното досъдебно производство продължава. \r\n \n\t\t\t\t\t\t", "date": "2019.05.22", "title": "Арестуваха 21-годишен, намушкал млад мъж на стадион \"Васил Левски\""}
{"url": "http://www.bnews.bg/article/261000-nay_mnogo_zrelostnitsi_shte_se_yavyat_na_vtori_darzhaven_zrelosten_izpit_po_angliyski_ezik", "text": "\n Вариантът за втория задължителен държавен зрелостен изпит в 12-и клас, който ще се състои утре по 13 предмета, ще бъде изтеглен в 06:00 ч. в зала 5 на Министерството на образованието и науката. Това съобщи пресцентърът на МОН. \r\n  \r\nЗрелостниците подали заявления за явяване на втория държавен зрелостен изпит през тази година са 41 716. \r\nНай-много зрелостници - 14 612, са избрали да се явят на изпит по английски език. Вторият най-желан предмет е биологията, като матура по него са избрали да положат 11 076 ученици. \r\n  \r\nПо география тази година се очаква да се явят малко под 6000 зрелостници. Изпит по философия ще държат 4287 ученици, а по математика - над 2200. \r\n  \r\nТест по история и немски език ще положат повече от 1000 дванадесетокласници. \r\n  \r\nИзпитът започва в 08:00 ч. \r\n \n\t\t\t\t\t\t", "date": "2019.05.22", "title": "Най-много зрелостници ще се явят на втори държавен зрелостен изпит по английски език"}
{"url": "http://www.bnews.bg/article/260997-tezhka_katastrofa_na_avtobus_s_turisti_v_italiya", "text": "\n Най-малко един човек е загинал, след като двуетажен автобус с руски туристи се преобърна през мантинелата на шосе в италианската област Тоскана, предаде БТА. \r\n\r\n Част от пътниците са останали блокирани в купето на автобуса.  Инцидентът е станал в 9,30 ч. местно време на магистралата Флоренция - Сиена близо до град Монтериджони. ТАСС цитира източник от болницата в Сиена, където са постъпили двайсетима ранени, според когото състоянието на осем от тях е \"средно тежко\", а четирима са с леки травми. Никой от пациентите не е с опасност за живота.  АНСА твърди, че в превозното средство е имало туристи от няколко източноевропейски държави. По данни на местната полиция броят на ранените е около 31.  \r\n\r\n Руското посолство в Рим съобщи, че в превозното средство, управлявано от италиански шофьор, е имало между 51 и 60 души, предимно граждани на Русия.  Арменското външно министерство обяви, че сред пострадалите има граждани на Армения. Предполага се, че жертвата е екскурзоводката на групата, съобщи ТАСС. Засега не е известна причината за катастрофата. Тестът за алкохол на шофьора е бил отрицателен. Полицията предполага, че той е загубил контрол върху управлението, защото му е било отвлечено вниманието, съобщи италианската агенция АНСА.  \r\n \n\t\t\t\t\t\t", "date": "2019.05.22", "title": "Тежка катастрофа на автобус с туристи в Италия"}
{"url": "http://www.bnews.bg/article/260992-sled_grigor_delbonis_detronira_i_shampiona", "text": "\n Ден след обрата си над Григор Димитров, Федерико Делбонис постигна нова престижна победа в Женева. \r\n\r\n Аржентинецът победи с 6:4, 6:2 миналогодишния шампион Мартон Фучович от Унгария. \r\n\r\n Делбонис свърши работата си за час и 15 минути и нямаше особени трудности за разлика от вчера, когато загуби първия сет с 1:6 от Григор и трябваше да постига обрат. \r\n\r\n Намиращият се на 84-о място в света Делбонис започна мача с два поредни пробива и комфортна преднина от 4:0. \r\n\r\n В края на сета Фучович пропусна пет брейкбола, но реализира шестия, за да върне един от пробивите, но за повече нямаше сили и Делбонис спечели с 6:4. \r\n\r\n През втория сет аржентинецът беше още по-убедителен и с нови поредни пробиви успя да поведе с 4:1, а впоследствие да спечели с 6:2. \r\n\r\n В следващия кръг той ще срещне победителя от мача между Жоао Соуса и Алберт Рамос Виньолас. \r\n \n\t\t\t\t\t\t", "date": "2019.05.22", "title": "След Григор, Делбонис детронира и шампиона"}
{"url": "http://www.bnews.bg/article/260993-ep_razsledva_faradzh_za_nedeklarirani_podaratsi_za_450_000_paunda", "text": "\n Европейският парламент започва разследване на британския евродепутат Найджъл Фараж заради твърдения, че не е декларирал близо половин милиона британски паунда под формата на подаръци, съобщава в. \"Политико\", цитиран от БНР. \r\n\r\n Говорител на Европарламента заяви, че председателят Антонио Таяни е поискал от петчленния консултативен комитет, който наблюдава кодекса на поведение на институцията, да прецени дали Фараж е нарушил правилата. \r\n\r\n Британският телевизионен канал \"Фор нюз програм\" съобщи миналата седмица, че той е получил подаръци на стойност 450 хиляди британски паунда от застрахователния магнат Арън Банкс, съосновател на групата \"Да напуснем ЕС\". Финансовата подкрепа за Фараж от банките включвала кола с шофьор, пътувания до САЩ и луксозна къща в богатия квартал \"Челси\". \r\n\r\n Самият Фараж е заявил, че това е личен въпрос и той не е декларирал подаръците пред Европарламента, защото бил на път да напусне политиката и да започне нов живот в Съединените щати. \r\n\r\n Но Фараж не напусна политиката, нещо повече - неговата партия \"Брекзит\" води в допитванията преди европейските избори. \r\n \n\t\t\t\t\t\t", "date": "2019.05.22", "title": "ЕП разследва Фарадж за недекларирани подаръци за 450 000 паунда"}
{"url": "http://www.bnews.bg/article/260990-ochakva_se_zadrastvane_na_am_hemus_predi_praznitsite", "text": "\n Задръствания по пътищата се очакват в последния работен ден преди трите почивни дни за Деня на българската просвета и култура и на славянската писменост, съобщиха от АПИ. За да облекчат трафика от 14 ч. до 20 ч., на 24 май /петък/ от 9 ч. до 12 ч., и на 26 май /неделя/ от 12 ч. до 20 ч., спират движението на камионите над 12 тона по автомагистралите и най-натоваренитe пътища. \r\n\r\n За улеснение на трафика в участъците с ремонт на автомагистралите \"Тракия\" и \"Хемус\" ще има две ленти за Бургас или Варна и една за София. \r\n\r\n В участъците с ремонт на АМ \"Хемус\", в района на виадуктите при 19-ти км /виадукт \"Потоп\"/, при 36-ти и 37-ми км /виадукт \"Коренишки дол\"/ и при 51-ви километър, от 10 ч. в четвъртък - 23 май, до 10 ч. в събота - 25 май, ще има две ленти за Варна и една за София. От 10 часа в събота - 25 май, до 10 часа в понеделник - 27 май в същите участъци ще има две ленти за София и една Варна. \r\n\r\n В четвъртък, 23 май, през тунел \"Витиня\" ще има две ленти за пътуващите към Варна. Пътуващите към София на 23 май между 14 ч. и 20 ч. няма да преминават през тунела, а ще бъдат пренасочвани по път I-1 и след прохода Витиня ще продължават пътуването си по АМ \"Хемус\". Целта е повишаване безопасността на движение в тунела. \r\n\r\n Поради ремонт на тръбата за София движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. \r\n\r\n От АПИ съветват шофьорите да предвидят повече време за придвижване, защото е възможно да има задръствания. \r\n\r\n На АМ \"Тракия\" се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км на автомагистралата. \r\n\r\n От 10 ч. в четвъртък - 23 май, до 10 ч. в събота - 25 май, ще има две ленти за Бургас и една за София. От 10 ч. в събота - 25 май, до 10 ч. в понеделник - 27 май, в същите участъци ще има по две ленти за София и една Бургас. \r\n\r\n За избягване на отсечката в ремонт над река Елшишка при 89-ти км на АМ \"Тракия\" шофьорите могат да ползват и следните алтернативни маршрути: \r\n\r\n пътен възел \"Церово\" на АМ \"Тракия - път III-8402 /Виноградец - Карабунар - Злокучене - Септември/ - път I-8 /Лозен - Звъничево - Пазарджик/ - път II-37 /Пазарджик/ - пътен възел \"Пазарджик\" на АМ \"Тракия\"; \r\nпътен възел \"Церово\" на АМ \"Тракия - път III-8402 /Виноградец - Карабунар - Злокучене - Септември/ - път I-8 /Лозен - Звъничево - Пазарджик/ - пътен възел \"Цалапица\" на АМ \"Тракия\"; \r\nпътен възел \"Калугерово\" - път III-803 /Динката - Драгор/ - път II-37 - пътен възел \"Пазарджик\" на АМ \"Тракия\". \r\n\r\n Алтернативен маршрут на АМ \"Тракия\" в посока Бургас е Подбалканският път I-6, а на АМ \"Хемус\" в посока Монтана и Видин - проходът \"Петрохан\" и Искърското дефиле. \r\n\r\n НА 26 май през Владая ще има две ленти за влизащите в София по път I-1 (Е-79). Алтернативен маршрут на първокласния път през Владая е АМ \"Струма\". \r\n\r\n На 23 май /четвъртък/ от 14 ч. до 20 ч. на 24 май /петък/ от 9 ч. до 12 ч., и на 26 май /неделя/ от 12 ч. до 20 ч., се спира движениетона камионите над 12 тона по следните участъци: \r\n\r\n автомагистралите; \r\nпът I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; \r\nпът I-1 - от Благоевград до ГКПП \"Кулата\"; \r\nпът I-4 п. в. \"Коритна\" - Велико Търново - Шумен; \r\nпът I-5 Русе - Велико Търново; \r\nпът I-8 ГКПП \"Калотина\" - София; \r\nпът I-9 Варна - Бургас; \r\nпът II-18 Околовръстен път на град София; \r\nпът II-99 Бургас - Царево. \r\n\r\n Забраната не важи за автомобили, превозващи бързоразвалящи се хранителни продукти и товари на температурен режим, живи животни и опасни товари (ADR). \r\n\r\n Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. \r\n\r\n Агенция \"Пътна инфраструктура\" апелира шофьорите да карат разумно и със съобразена скорост, да спазват правилата за движение и да не използват аварийните ленти. Eмоционалното шофиране не гарантира по-кратко пътуване, но застрашава живота и здравето на всички останали, които спазват правилата. \r\n \n\t\t\t\t\t\t", "date": "2019.05.22", "title": "Очаква се задръстване на АМ \"Хемус\" преди празниците"}
{"url": "http://www.bnews.bg/article/260991-hvanaha_migranti_pri_opit_da_preminat_dunav_s_lodka", "text": "\n Петима нелегални мигранти са заловени при опит да преминат река Дунав. Сигналът е подаден до Гранична полиция от граждани, които са ги видели да се качват на лодка на русенския бряг през нощта на 20 май. \r\n\r\n Петимата иракски граждани и тримата каналджии са арестувани от румънските гранични власти. Емигрантите са върнати в нашата страна и след като бъде установена самоличността им, ще бъдат съдени. \r\n\r\n Тримата каналджии от Русе обаче остават в Румъния, където ще им бъдат повдигнати обвинения за нелегален трафик. Това не е първият опит за нелегално пресичане на българо-румънската граница по вода. \r\n\r\n   \r\n \n\t\t\t\t\t\t", "date": "2019.05.22", "title": "Хванаха мигранти при опит да преминат Дунав с лодка"}
{"url": "http://www.bnews.bg/article/260999-politsai_sabirat_sredstva_za_semeystvata_na_osadenite_po_sluchaya_chorata", "text": "\n Синдикалната федерация на служителите в МВР започна кампания за набиране на средства в помощ на семействата на петимата осъдени полицаи по делото \"Чората\". От около месец Мирослав Писов, Борис Механджийски, Иво Иванов, Георги Калинков и Янко Граховски са в затвора в Бобов дол, пише „24 часа”. \r\n\r\n Те получиха по 7 г. лишаване от свобода за смъртта на Ангел Димитров-Чората, починал при задържане на 10 ноември 2005 г. в Благоевград. Кампанията на полицейския синдикат започна преди дни и ще продължи до 30 юни, каза председателят на федерацията Валентин Попов. Средствата се набират по сметка, посочена във фейсбук страницата на синдиката, а като основание за превода трябва да се посочва \"Полицаите не са убийци!\". \r\n\r\n  \"В присъдата си ВКС е приел за доказан умисъл в действията на петимата полицаи, които в условията на съизършителство умъртвяват задържаното лице. СФСМВР продължава да смята за не доказан факт това, че петима полицейски служители, избрани практически на случаен принцип и изпратени с ясна задача да задържат лице, са пристъпили към изпълнение на задълженията си и са действали по време на това изпълнение с намерението да отнемат живота му\", се казва в призива на СФСМВР. \r\n\r\n Оттам обаче са категорични, че продължават да вярват в българското правосъдие и настояват делото да бъде преразгледано. Адвокати на осъдените полицаи вече са внесли във ВКС искане за възобновяване на делото и се очаква в средата на юни съдът да се произнесе. \r\n \n\t\t\t\t\t\t", "date": "2019.05.22", "title": "Полицаи събират средства за семействата на осъдените по случая „Чората”"}
{"url": "http://www.bnews.bg/article/260985-osadiha_shofyor_na_gradskiya_transport_vav_varna", "text": "\n 38-годишният Слави С. бе осъден на 8 месеца лишаване от свобода, чието изтърпяване било отложено с изпитателен срок от 3 години. С присъдата състав на Варненския окръжен съд лишил подсъдимия шофьор от „Градски транспорт“ – Варна, и от право да управлява МПС за срок от 8 месеца. Наказанието на 38-годишния подсъдим, който призна вината си за причинената смърт по непредпазливост на 81-годишна пътничка, бе определено при условията на съкратено съдебно следствие. Присъдата подлежи на обжалване пред Апелативния съд. Това съобщават от Окръжната прокуратура във Варна.  \r\n\r\n Инцидентът, при който пострадала възрастната пътничка в автобуса, движещ се по линия №20, станал на 19 март 2018 г. На спирка „Мургаш“ в посока кв. „Владиславово“ подсъдимият Слави С. завил леко наляво, в резултат на което след спирането предната и задната част на съчленения автобус останали под лек ъгъл. \r\n\r\n Този ъгъл пречел на видимостта на водача. Така той не видял слизащата от третата врата възрастна пътничка, която си помагала с бастун. Затворил вратите на автобуса. Крилото на вратата избутало слизащата 81-годишна жена откъм гърба, тя изгубила равновесие и паднала по лице върху пътното платно. Шофьорът потеглил и гумите преминали през десния и част от левия крак на възрастната пътничка. Въпреки оказаната медицинска помощ жената починала няколко часа по-късно в болницата. \r\n \n\t\t\t\t\t\t", "date": "2019.05.22", "title": "Осъдиха шофьор на градския транспорт във Варна"}
{"url": "http://www.bnews.bg/article/261001-velikobritaniya_shte_vnese_zakonoproekt_za_napuskane_na_es", "text": "\n Великобритания ще внесе в петък в парламента законопроект за напускане на ЕС, заяви пред депутатите премиерката Тереза Мей, цитирана от Ройтерс. \r\n\r\n Законопроектът за излизане от ЕС трябва да бъде одобрен от парламента, преди договореното с Брюксел споразумение за напускане да влезе в сила. \r\n\r\n Предложените законови мерки бяха подложени на множество критики въпреки опитите на Мей да ги направи привлекателни за по-голяма част от депутатите и да преодолее разделението в парламента за правилния начин за изтегляне от ЕС, припомня Ройтерс. \r\n\r\n   \r\n \n\t\t\t\t\t\t", "date": "2019.05.22", "title": "Великобритания ще внесе законопроект за напускане на ЕС"}
{"url": "http://www.bnews.bg/article/260986-bdzh_puska_8_000_dopalnitelni_mesta_za_praznitsite", "text": "\n БДЖ ще осигури над 8 000 допълнителни места във влаковете за почивните дни по повод Деня на славянската писменост и култура. За тази цел ще бъдат увеличени с допълнителни вагони съставите на някои влакове, които пътуват по основните направления в страната. По този начин националният железопътен превозвач се стреми да осигури удобното придвижване на своите клиенти по време на почивните дни. \r\n\r\n От 23 до 26 май включително, с увеличени състави ще пътуват някои влакове по следните маршрути:София-Варна-София, София-Бургас-София, София-Пловдив-София, София-Свиленград-София, София-Стара Загора-София, София-Горна Оряховица-София, София-Лом-София, София-Видин-София, София-Благоевград-София, София-Кюстендил-София, София-Петрич-София и Септември-Добринище-Септември. \r\n\r\n От холдинга напомнят на своите клиенти, че при закупуване на билети за отиване и връщане, могат да ползват от 10 % до 30 % намаление от редовната цена на билета в зависимост от различните търговски оферти на дружеството. Клиентите на националния железопътен превозвач могат да получат подробна информация за свободните места във влаковете през почивните дни от служителите на гишетата „Информация” и билетните каси в железопътните гари и бюра в страната. \r\n \n\t\t\t\t\t\t", "date": "2019.05.22", "title": "БДЖ пуска 8 000 допълнителни места за празниците"}
{"url": "http://www.bnews.bg/article/260995-iztochvali_kasata_sas_zdravni_knizhki_na_detsa_ot_maltsinstvata", "text": "\n По-голямата част от децата, с чиито здравни книжки е била източвана НЗОК чрез предоставяне на фиктивни дентални услуги, са били от малцинствата. Те нямат регистрация в София. Това стана ясно на брифинг в Съдебната палата на градския прокурор Емилия Русинова и директора на СДВР Георги Хаджиев, цитирани от БТА. \r\n\r\n Прокурор Русинова обясни, че са изследвани към момента над 1200 амбулаторни листа, в които е имало попълнена невярна информация. По разследването е установено още, че децата не са посещавали зъболекарските кабинети, нито техните родители. \r\n\r\n За случая, при който НЗОК е ощетена с над 120 хил. лв., са повдигнати обвинения на петима действащи зъболекари заедно с двама помагачи. Те са подавали неверни данни към здравната каса в периода 2015-2018 г. Прокурор Русинова подчерта, че кръгът на обвиняемите лица не е изчерпан. \r\n\r\n Софийската градска прокуратура е повдигнала и обвинение за опит за убийство на непълнолетното момче, задържано за инцидента преди дни до бившия хотел \"Плиска\", при който друго момче беше намушкано два пъти в гърдите с нож, стана ясно още на брифинга. \r\n\r\n По думите на Хаджиев до инцидента се е стигнало след конфликт между две компании, които са празнували в помещение в района, като той е бил на фенска основа.  \r\n\r\n Градският прокурор допълни, че при претърсвания са намерени два ножа в дома на обвиняемия. Назначени са експертизи. Имало и данни, че са правени опити да се заличат следи от ножа. \r\n \n\t\t\t\t\t\t", "date": "2019.05.22", "title": "Източвали Касата със здравни книжки на деца от малцинствата"}
{"url": "http://www.bnews.bg/article/260983-ochakvat_ni_novi_buri", "text": "\n До края на деня ще се развива купеста облачност, само на отделни места  ще има краткотрайни валежи и гръмотевици. Ще духа слаб до умерен западен вятър, в Северна България вятърът днес ще се усилва и повече. Максималните температури ще бъдат по-високи от вчерашните и ще бъдат днес между 23° и 28°. \r\n\r\n И утре през втората половина на деня ще се развива купеста и купесто-дъждовна облачност. На места ще има краткотрайни валежи и гръмотевични бури. Дневните температури ще се слабо ще се понижат и ще бъдат между 22 и 27°. \r\n\r\n Утре вечерта и през нощта срещу 24 май  в Южна България бурите и валежите ще бъдат по-интензивни, ще има условия за обилни валежи и гръмотевични бури. \r\n\r\n Код жълто важи за силни бури, интензивни валежи и градушки за почти цялата южна половина на България и за област Габрово утре вечер и през нощта срещу петък. \r\n\r\n В петък ще захладнее, бурите тогава ще бъдат на повече места отколкото утре. \r\n \n\t\t\t\t\t\t", "date": "2019.05.22", "title": "Очакват ни нови бури"}
{"url": "http://www.bnews.bg/article/260994-koy_iska_da_stroi_aets_belene", "text": "\n До три месеца ще е ясно кой иска да строи АЕЦ „Белене”. Министерството на енергетиката обяви процедурата за избор на инвеститор. В следващите 90 дни желаещите да изградят втората ни атомна централа може да го заявят. \r\n\r\n Това може да са български, чужди или смесени компании. Цялата процедура трябва да приключи до една година и на 22 май 2020 г. да е ясно кой ще изгражда \"Белене\". \r\n\r\n След спирането на проекта, от юни миналата година работата по АЕЦ-а беше подновена от Народното събрание. Държавата реши втората атомна централа да се строи на пазарен принцип, без държавна гаранция. \r\n \n\t\t\t\t\t\t", "date": "2019.05.22", "title": "Кой иска да строи АЕЦ \"Белене\"?"}
{"url": "http://www.bnews.bg/article/260989-shte_izplatim_po_50_000_na_blizkite_na_zhertvite_na_katastrofata_v_svoge", "text": "\n Управителният съвет на \"Бул Инс\" реши да удовлетвори исканията за обезщетение на близките на пострадалите при катастрофата в Своге.  \r\n\r\n „Във връзка с медийните спекулации и след проведените разговори с комисията за финансов надзор, управилният съвет на дружеството взе решение да уважи обявените претенции като обезщети близките на загиналите в катастрофата в Своге. Поставихме моралните норми над юридическите изисквания, защото считаме, че човешкият живот не струва нито 10, нито 50 000 лв. ”. Това съобщи пред журналисти изпълнителният директор на застрахователното дружество Стоян Проданов. \r\n\r\n Той допълни, че са взели решешнието и заради обществения натиск, който е голям „Продължаваме да сме убедени в правотата си да изплатим само малка символична сума\", каза Проданов. Той призова всички потърпевши да се обърнат директно към представителствата на \"Бул Инс\" в страната, а да не ползват услугите на посредници.  \r\n \n\t\t\t\t\t\t", "date": "2019.05.22", "title": "Ще изплатим по 50 000 на близките на жертвите на катастрофата в Своге"}
{"url": "http://www.bnews.bg/article/260998-sadyat_za_dokumentalna_izmama_petimata_zabolekari_iztochili_nzok", "text": "\n Петимата зъболекари, източили Здравната каса със 120 000 лева, ще бъдат съдени за документална измама. Това стана ясно от изявление на ръководителя на Софийската градска прокуратура Емилия Русинова, предава БГНЕС. \r\n\r\n „Образувано е досъдебно производство за документна измама. То започна по сигнал на ГД „Национална полиция“ след извършена от тях проверка. 5 действащи стоматолози, заедно с 2 лица, техни помагачи, са представяли в НЗОК в периода 2015-2018 документи, за извършване на дентални услуги на непълнолетни лица“, обясни тя. \r\n\r\n По думите й стоматолозите са получавали сумите от НЗОК през банковите си сметки. „Установено е, че здравните книжки са на непълнолетни лица с адресна регистрация извън София. Тези лица са предимно от малцинството. Те не са посещавали физически кабинетите на стоматолозите. Техните родители също“, добави тя и поясни, че са анализирани над 1 200 амбулаторни листа. \r\n\r\n „Установено е, че те не са подписвани от родителите на непълнолетните лица, съдържанието не е попълвано от стоматолозите. Това е извършвано от един от техните помагачи“, добави прокурор Русинова. \r\n\r\n Тя обясни, че един от помагачите е осигурявал здравните книжки и той работи в един от кабинетите. Вторият е поддържал софтуерната програма и е подавал попълнените документи в НЗОК, а впоследствие и по електронен път с електронен подпис. \"Кръгът на обвиняемите лица към този момент не е изчерпан. Работата по делото продължава. Установен е и пътят, по който здравните книжки са стигали до стоматолозите\", заключи ръководителят на СГП. \r\n \n\t\t\t\t\t\t", "date": "2019.05.22", "title": "Съдят за документална измама петимата зъболекари, източили НЗОК"}
{"url": "http://www.bnews.bg/article/260975-vremeto_dnes_dazhd_i_slantse_se_reduvat_prez_tseliya_den", "text": "\n Днес преди обяд ще е слънчево. След обяд ще има временни увеличения на облачността, но само на отделни места в Източна България и планинските райони ще превали краткотраен дъжд. Ще духа слаб до умерен западен вятър. Максималните температури ще са между 23° и 28°. \r\n\r\n Това съобщиха от НИМХ. \r\n\r\n В планините ще е слънчево. След обяд ще се развива купеста и купесто-дъждовна облачност и на места ще превали краткотраен дъжд, възможно е и да прегърми. Ще духа умерен, по високите и открити части - силен западен вятър. Максималната температура на височина 1200 метра ще е около 17°, на 2000 метра - около 10°. \r\n\r\n По Черноморието ще е слънчево, след обяд ще има временни увеличения на облачността, но ще е почти без валежи. Ще духа умерен западен вятър. Максималните температури ще са между 21° и 27°. Температурата на морската вода е 16° - 19°. Вълнението на морето ще е 1 - 2 бала. \r\n \n\t\t\t\t\t\t", "date": "2019.05.22", "title": "Времето днес! Дъжд и слънце се редуват през целия ден! "}
{"url": "http://www.bnews.bg/article/260977-prestapleniya_na_bezhantsi_vzeha_glavata_na_ministar_v_holandiya", "text": "\n Сгрешена статистика за престъпността сред бежанците в Холандия доведе до оставкатана министъра за правосъдието и здравеопазването Марк Харберс. \r\n\r\n Той беше критикуван, че леки нарушения като дребни кражби се описват конкретно, а тежките престъпления като изнасилванията и убийства се включват в категория \"други\". \r\n\r\n Тази статистика стана явна от публикувания годишен доклад за миграцията. Документът предизвика критики от депутатите. \r\n\r\n Това принуди Марк Харберс да поеме цялата вина и да подаде оставка. Неговото оттегляне става дни преди насрочените за четвъртък в Холандия избори за европейски парламент. \r\n\r\n Анализатори очакват крайните популисти да привлекат повече гласове от редица традиционни партии. \r\n \n\t\t\t\t\t\t", "date": "2019.05.22", "title": "Престъпления на бежанци взеха главата на министър в Холандия"}
{"url": "http://www.bnews.bg/article/260976-stabilno_e_sastoyanieto_na_16_godishnoto_momche_naragano_s_nozh", "text": "\n 16-годишното момче, което бе наръгано с нож до бившия хотел \"Плиска\", остава в болница. След направена операция, то е в стабилно състояние, съобщи Нова телевизия. \r\n\r\n Младежът е с две прободни рани в областта на гърдите. За инцидент беше задържано друго 16-годишно момче. Уточняват се детайлите около инцидента. \r\n\r\n Момчетата са били на детска дискотека. След скандал едното момче е наръгало другото. \r\n \n\t\t\t\t\t\t", "date": "2019.05.22", "title": "Стабилно е състоянието на 16-годишното момче, наръгано с нож"}
{"url": "http://www.bnews.bg/article/260988-mazh_zagina_pri_pozhar_v_gabrovsko", "text": "\n 74-годишен мъж е загинал при пожар в село Петко Славейков, община Севлиево. Сигнал за инцидента е подаден в 18.00 часа, вчера, съобщават от Регионална дирекция „Пожарна безопасност и защита на населението“ в Габрово, цитирани от „Фокус”. \r\n\r\n Причините за инцидента са в процес на изясняване, но е ясно, че има загинал мъж. Според данни на полицията информация за това е получена в управлението на МВР в Севлиево от неговия 50-годишен син. На местопроизшествието е извършен оглед, при който е установено, че в стая на къщата, обитавана от починалия е възникнал пожар. Не са констатирани следи от насилие. \r\n\r\n Тялото е откарано за аутопсия в МБАЛ „Д-р Тота Венкова“ – Габрово. По случая е образувано досъдебно производство. \r\n \n\t\t\t\t\t\t", "date": "2019.05.22", "title": "Мъж загина при пожар в Габровско"}
{"url": "http://www.bnews.bg/article/260981-balgariya_i_severna_makedoniya_shte_rabotyat_zaedno_sreshtu_trafika_na_hora", "text": "\n Министерският съвет одобри проект на Протокол за сътрудничество между Правителството на Република България и Правителството на Република Северна Македония в областта на борбата с трафика на хора. \r\n\r\n Проектът ще послужи като основа за преговори между двете страни с цел подписване на окончателен документ. Протоколът ще допринесе за по-успешно противопоставяне на престъплението трафик на хора в региона, обмен на добри практики и най-вече за по-ефективна подкрепа и грижа за потенциалните жертви на трафик. \r\n\r\n Проектът предвижда като компетентни органи по мониторинг за изпълнението на Протокола да се определят от страна на Република България - Националната комисия за борба с трафика на хора и от страна на Република Северна Македония - Националната комисия за борба с трафика на хора и нелегалната миграция. \r\n \n\t\t\t\t\t\t", "date": "2019.05.22", "title": "България и Северна Македония ще работят заедно срещу трафика на хора"}
{"url": "http://www.bnews.bg/article/260978-dve_agentsii_davat_malka_prednina_na_gerb_pred_bsp_a_vmro_sa_tvardo_pod_chertata_vapreki_milionite_za_klipove", "text": "\n 16 на сто от всички избиратели в България все още не са решили за кого ще гласуват. Малко над една трета (35%) пък са избрали кого да подкрепят още преди кампанията, а 9% са взели решение след старта й.  \r\n\r\n 30% пък ще се възползват от правото си на преференция, докато 39% няма да го направят, показват данните от проучване на Тренд*.  \r\n\r\n Социологическото проучване е от преди два дни. \"Когато премиерът излезе и каже, че всичко е под контрол\", хората се успокояват, каза социологът \r\n\r\n Ново социологическо проучване на агенция \"Маркет линкс\" дава преднина от близо 2% на ГЕРБ пред БСП за предстоящите европейски избори.  \r\n\"Разлика има. Докато предишния месец отчетохме предимство на БСП, този месец тенденциите се променят\", коментира Добромир Живков от \"Маркет линкс\" \r\n\r\n   \r\n \n\t\t\t\t\t\t", "date": "2019.05.22", "title": "Две агенции дават малка преднина на ГЕРБ пред БСП, а ВМРО са твърдо под чертата, въпреки милионите за клипове!"}
{"url": "http://www.bnews.bg/article/260987-skandal_vmro_zalichava_sledi_koito_ya_svarzvat_s_targoviyata_na_balgarsko_grazhdanstvo", "text": "\n След като медиите изнесоха информация за хиляди регистрирани македонци с постоянен адрес ул. \"Пиротска\" № 5, днес след извършена справка в ГРАО се оказа, че вече няма нито един гражданин, който да е с такава адресна регистрация. \r\n\r\n Този публиче факт бе едно от основните доказателства за връзките на ВМРО с продажбата на гражданство. Наша справка показа, че в паспортна служба няма опашки за смяна на лични карти, както изисква закона при промяна на адресна регистрация. Сега хиляди нови българи, които са си купили гражданство са напрактика извън закона. \r\n\r\n Експерти твърдят, че промяна на постоянен адрес може да бъде само след лично подадено заявление от самия гражданин, от което възниква въпросът възползвало ли се е ВМРО от властовите си позиции и как с лека ръка са поставили хиляди граждани с българско самосъзнание, както самото ВМРО твърди извън закона. \r\n\r\n Според други тази спешна мярка за заличаване на улики е свързана и с арестуваните в САЩ терористи, които вероятно са с адресна регистрация на ул. \"Пиротска\" № 5. \r\n \n\t\t\t\t\t\t", "date": "2019.05.22", "title": " Скандал! ВМРО заличава следи, които я свързват с търговията на българско гражданство!"}
{"url": "http://www.bnews.bg/article/260982-skandal_kyoveshi_razsledva_dzhambazki_za_trizoneta_v_parizh", "text": "\n Основният претендент за поста главен прокурор на ЕС Лаура Кьовеши е призовала за незабавно европейско разследване на тризонета на Ангел Джамбазки в Париж, тъй като по нейни думи българинът няма законни доходи за 9 милиона евро, за да си позволи такъв имот, съобщи телевизия „Евроком”. \r\n\r\n Скандалната новина идва броени дни преди изборите за Европейски парламент, които ще се проведат в неделя, 26 май. \r\n\r\n Румънката Кьовеши твърди, че има голяма вероятност средствата да са взети неправомерно от ЕС. \r\n\r\n \"Виждам 3 възможни източника. Първият е злоупотреби в Европарламента, където Джамбазки е бил депутат. Вторият - злоупотреба в еврофондове от страна на правителството в София, част от което е партията на Джамбазки. Третият - парите да са от търговията с паспорти, които дават достъп до ЕС на хиляди нелегални имигранти. И в трите случая европейският интерес е сериозно засегнат\", категорична е Кьовеши, цитирана от „Евроком”. \r\n\r\n Припомняме, че Румъния възпрепятства назначаването на Кьовеши за главен прокурор на ЕС. Против се обяви и българското правителство. \r\n \n\t\t\t\t\t\t", "date": "2019.05.22", "title": "СКАНДАЛ: Кьовеши разследва Джамбазки за тризонета в Париж"}
{"url": "http://www.bnews.bg/article/260979-politicheski_skandal_s_rasistki_privkus_v_belgiya_predi_evropeyskite_izbori", "text": "\n Белгия е разтърсена от нов политически скандал само четири дни преди изборите за федерални и европейски депутати и за местна власт, съобщават местни медии. Обвинения в дискриминация са отправени към председателя на най-голямата партия в страната Нов фламандски алианс и кмет на Антверпен Барт де Вевер. \r\n\r\n Причината е таен звукозапис, в който полицията в Антверпен е получила нареждане да задържа с предимство чужденци, подлежащи на бързо принудително прогонване. В записа, направен през 2016 г., по време на работно съвещание Барт де Вевер говори за „походи\" за задържане до напълването на затворите.  В качеството си на кмет той ръководи и местната полиция. \r\n\r\n „Най-добре е да се задържат хора от националности, предпочитани от „Еър Франкен\", казва Де Вевер и допълва, че ако самолетът може да се напълни, би било лудост това да не се направи. Думите му са намек за полетите, организирани от тогавашния държавен секретар по убежището и миграцията Тео Франкен, с които принудително чужденци са връщани в държавите, от които произхождат. \r\n\r\n Де Вевер потвърждава съдържанието на записа, определян от мнозина като доказателство за дискриминационни действия и заявява, че се гордее с постигнатия рекорд на прогонени 6250 чуждестранни престъпници. Главният политически съперник на НФА - председателят на партията на социалистите франкофони Елио ди Рупо - коментира, че заради думите си Де Вевер следва да бъде подведен под наказателна отговорност. \r\n \n\t\t\t\t\t\t", "date": "2019.05.22", "title": "Политически скандал с расистки привкус в Белгия преди европейските избори"}
{"url": "http://www.bnews.bg/article/260984-prokuraturata_proveryava_poluchili_li_sa_partiite_po_golemi_subsidii_prez_2018g", "text": "\n Прокуратурата очаква информация от Министерството на финансите, от ЦИК и от Сметната палата \r\n\r\n Главният прокурар Сотир Цацаров е разпоредил проверка на субсидиите, изплащани на политическите партии. Той е изискал справка дали са верни данни, изнесени в \"Шоуто на Слави\", че партиите са получили през миналата година по 13, вместо по 11 лева за всеки избирател. \r\n\r\n Прокуратурата очаква информация от Министерството на финансите, от Централната избирателна комисия, както и от Сметната палата, която контролира финансите на политическите партии.  \r\n \n\t\t\t\t\t\t", "date": "2019.05.22", "title": "ПРОКУРАТУРАТА ПРОВЕРЯВА: Получили ли са партиите по-големи субсидии през 2018г.?"}
{"url": "http://www.bnews.bg/article/260980-politicheski_skandal_s_rasistki_privkus_v_belgiya_predi_evropeyskite_izbori", "text": "\n Белгия е разтърсена от нов политически скандал само четири дни преди изборите за федерални и европейски депутати и за местна власт, съобщават местни медии. Обвинения в дискриминация са отправени към председателя на най-голямата партия в страната Нов фламандски алианс и кмет на Антверпен Барт де Вевер. \r\n\r\n Причината е таен звукозапис, в който полицията в Антверпен е получила нареждане да задържа с предимство чужденци, подлежащи на бързо принудително прогонване. В записа, направен през 2016 г., по време на работно съвещание Барт де Вевер говори за „походи\" за задържане до напълването на затворите.  В качеството си на кмет той ръководи и местната полиция. \r\n\r\n „Най-добре е да се задържат хора от националности, предпочитани от „Еър Франкен\", казва Де Вевер и допълва, че ако самолетът може да се напълни, би било лудост това да не се направи. Думите му са намек за полетите, организирани от тогавашния държавен секретар по убежището и миграцията Тео Франкен, с които принудително чужденци са връщани в държавите, от които произхождат. \r\n\r\n Де Вевер потвърждава съдържанието на записа, определян от мнозина като доказателство за дискриминационни действия и заявява, че се гордее с постигнатия рекорд на прогонени 6250 чуждестранни престъпници. Главният политически съперник на НФА - председателят на партията на социалистите франкофони Елио ди Рупо - коментира, че заради думите си Де Вевер следва да бъде подведен под наказателна отговорност. \r\n \n\t\t\t\t\t\t", "date": "2019.05.22", "title": "Политически скандал с расистки привкус в Белгия преди европейските избори"}
