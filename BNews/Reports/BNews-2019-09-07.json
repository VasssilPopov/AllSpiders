{"url": "http://www.bnews.bg/article/263247-medvedev_razbi_amerikanskata_mechta_na_grisho", "text": "\n Григор Димитров отпадна в полуфиналите на US Open. Първата ни ракета отстъпи с 0:3 сета (6:7/5/, 4:6, 3:6) на Данийл Медведев (Русия) за 2 часа и 40 минути игра на централния корт \"Артър Аш\" в Ню Йорк. \r\n\r\n Така Гришо не успя да стане единственият български тенисист с финал в турнир от Големия шлем. \r\n\r\n Двамата с Медведев се сблъскаха за трети път на ниво АТР, като руснакът вече има две победи срещу една за Димитров. \r\n\r\n В първия сет Димитров игра по-силно, но загуби драматично с тайбрек. 28-годишният хасковлия водеше с минипробив, след което сбърка един минаващ удар, отпусна се и Медведев се възползва. \r\n\r\n В следващите две части Григор бе колеблив, за разлика от руския си съперник. През целия мач Медведев играеше на максимален риск при свой сервис и записа 10 аса срещу само 2 за Димитров, но допусна и 8 двойни грешки, докато Григор - едва 2. \r\n\r\n Първата ни ракета спечели 63% от точките на своя първи сервис и 47% от тези на втори. Гришо допусна 5 пробива, а взе подаването на съперника си в 3 гейма. \r\n\r\n За българина това е трети загубен полуфинал на турнир от Големия шлем след \"Уимбълдън\" през 2014 г. и Australian Open през 2017 г. \r\n\r\n Дебютантът в тази фаза Медведев пък е първият руснак след Марат Сафин през 2000 г., който стига до спора за трофея. На финала той ще се изправи срещу победителя от двойката Рафаел Надал (Италия) - Матео Беретини (Италия). \r\n\r\n Григор Димитров може само да бъде удовлетворен от представянето си в турнира, дошло след тежък период за него. По пътя към полуфинала най-добрият ни тенисист отстрани Андреас Сепи (Италия), Камил Майхжак (Полша), Алекс Де Минор (Австралия) и бившия №1 в света Роджър Федерер (Швейцария), когото не бе побеждавал до момента в седем опита. \r\n\r\n С резултатите си на US Open първата ни ракета се изкачи с 53 позиции в ранглистата и от понеделник вече ще заеме 25-ото място. \r\n \n\t\t\t\t\t\t", "date": "2019.09.07", "title": "Медведев разби американската мечта на Гришо"}
{"url": "http://www.bnews.bg/article/263252-zhertvite_na_dorian_narasnaha_do_43", "text": "\n Жертвите на урагана „Дориан” на Бахамските острови нарасна до 43. \r\n\r\n Това беше съобщено официално от властите и медиите на Бахамдските острови вчера. \r\n\r\n Четиридесет и три е официалният брой на жертвите, има много изчезнали и се очаква този брой да нарасне значително”, заяви Ерика Уелс Кокс, говорител на премиера Минис, пред NBC News. \r\n\r\n   \r\n \n\t\t\t\t\t\t", "date": "2019.09.07", "title": "Жертвите на „Дориан” нараснаха до 43"}
{"url": "http://www.bnews.bg/article/263251-esenni_temperaturi_v_sabota_sutrin", "text": "\n Почивните дни ще са шарени, но топли. Днес очакваме по-значителна облачност в западната половина на страната. Сравнително повече слънчеви часове – около Черноморието и на югоизток. Преваляванията ще са в югозападната част на страната, с по-голяма вероятност в планинските и предпланинските райони. \r\n \r\nТемпературите тази сутрин – есенни, със стойности между 13 и 18 градуса. След обяд ще е топло – между 26 и 31 градуса. Най-топло - по поречието на река Дунав. Вятърът – по-осезаем на изток, със скорост до 20-30 километра в час. \r\n \r\nЧерноморието ще е най-слънчевата и най-ветровитата част на страната днес. Сутринта – 17-18 градуса, след обяд – до 27-28. Вълнението – слабо, но с опасност от мъртви течения по крайбрежието. \r\n \r\nЗона с ниско атмосферно налягане определя времето в нашата част на Европа в следващите дни. Центърът й преминава северозападно от България. Очакваме незначителни превалявания в неделя – предимно в планинските райони на Западна България и с по-малка вероятност около Черноморието. Началото на следващата седмица ще е с разкъсана облачност и дневни температури около 30 градуса. \r\n \n\t\t\t\t\t\t", "date": "2019.09.07", "title": "Есенни температури в събота сутрин"}
{"url": "http://www.bnews.bg/article/263250-avtomobil_pomete_peshehodtsi_v_berlin_chetirima_zaginaha", "text": "\n Четирима души, сред които и едно дете, загинаха в Берлин, след като автомобилпомете хора на тротоара, предаде БТА. \r\n\r\n Берлинската пожарна определи като \"пътнотранспортно произшествие\" катастрофата, станала в столичния квартал Мите. Ранени са двама души,. Причините за трагедията засега остават неизвестни. \r\n \n\t\t\t\t\t\t", "date": "2019.09.07", "title": "Автомобил помете пешеходци в Берлин, четирима загинаха"}
{"url": "http://www.bnews.bg/article/263248-pornografiyata_ne_e_pravo_na_lichen_zhivot_kogato_s_neya_se_svarzvat_blizki_do_edin_ot_kandidatite_za_stolichen_kmet", "text": "\n Загрижеността на много от медиите за етичните стандарти по повод на ПИК, за съжаление, няма нищо общо с етичните стандарти. Първо - много от подписалите този текст го правят, защото имат да си връщат на собственика на ПИК и са били лично засегнати от него. По-важната им цел е да опазят Бойко Борисов от калния скандал, защото ПИК се свързва с него. \r\n\r\n Акцията срещу кандидата за кмет от ДБ няма как да не се припише на Борисов и щаба на Фандъкова в предизборна кампания и им нанася имиджови щети. Някои от медиите, които с години наред неприлично обслужваха властта, продължават да го правят с този апел и със същите мотиви. Може би затова наричат порнографията \"право на личен живот\" - по Фройд описват себе си. Не чета ПИК и никога не бих направил това, което са направили. Както и не гледам Слави Трифонов и никога не бих правил такава телевизия. \r\n\r\n Независимо какво мислим - снимките са вече публичен факт и няма как да се направим, че не съществуват. Те са взети от порносайт на който са стояли с години. Първият въпрос тук е дали са истински или са колаж, долнопробен фейк и т.н. Ако са - случаят приключва, а прокуратурата започва да се занимава с ПИК. Ако не са, не можем да се правим на ударени. Порнографията не е право на личен живот, когато с нея се свързват близки до един от кандидатите за столичен кмет. Ако снимките са истински, Борислав Игнатов е длъжен да каже какво мисли за тях и за порнографията въобще. \r\n\r\n Той е кандидат за столичен кмет, а не за вокалист на рокбанда. Като кмет ще отговаря и за детски градини, и за училища - абсурдно е да не бъде питан по този въпрос и да не го коментира. Кампанията срещу ПИК не бива да го превръща в жертва, която повече не бива да бъде питана за нищо. За мен е скандална и още една снимка, която е на сграда, проектирана от Борислав Игнатов във Варна. \r\n\r\n Тропосана е върху паметник на културата от 19 век и е върху мястото където през 2 век са строени императорските Терми. Чудех се какво ли щяха да правят умните и красивите, ако Валентин Златев (например) беше направил такова нещо с къщата с ягодите в София. Щяха да взривят Орлов мост. Съжалявам, но вулгарността на едните не извинява вулгарността на другите, които се борят с нея. \r\n\r\n Очаквам да чуя коментара на Борислав Игнатов за снимките и искрено се надявам да каже, че са фалшиви, за да приключим с този долнопробен сюжет. Колкото до снимката тук, която е напълно истинска, нямам желание от обяснения. Не бих гласувал за архитекта, построил тази сграда, за кмет на София. Само ще допълня, че Борислав Игнатов е кандидат на най-претенциозната в морално и естетическо отношение политическа сила. \r\n \n\t\t\t\t\t\t", "date": "2019.09.07", "title": "Порнографията не е право на личен живот, когато с нея се свързват близки до един от кандидатите за столичен кмет"}
{"url": "http://www.bnews.bg/article/263255-novi_slovesni_prestrelki_mezhdu_prezident_i_upravlyavashti", "text": "\n Нови престрелки между президент и управляващи. Късно снощи държавният глава Румен Радев заяви, че Съединението на нацията остава на думи, а новото обединение минавало през разделение. От ГЕРБ пък обявиха, че още в началото на политическия сезон, Радев загатвал за улични метежи. \r\n\r\n По време на церемонията по случай 134 години от Съединението на България президентът направи и актуални политически коментари. „Все повече се призовава за ново Съединение, но се пропуска, че то минава през разделение. Епохата иска от нас да се разделим с всичко, което тежи. Да се разделим със беззаконието, апатията, нихилизма”, заяви държавният глава. \r\n\r\n Управляващите обаче припомниха речта на президента пред Народното събрание. „Това изказване беше поредното от изказванията, които предизвикват улични метежи. ГЕРБ сме гарант за стабилността на това управление.Коалициионната култура, трябва да е на високо ниво”, коментира Даниела Дариткова, председател на парламентарната група на ГЕРБ. \r\n\r\n „Мнозинството в НС е приело стратегията да бъде гумен печат на решения от МС. Критиката не винаги е атака!”, категоричен бе заместник-председателят на БСП Крум Зарков. \r\n\r\n Сега на преден план застават кметските избори и битката за София. И в ляво, и в дясно залагат единствено на победа. „Очевидно е, че Мая Манолова е силен кандидат и с подкрепата на БСП има всички шансове да спечели София”, допълни Зарков. \r\n\r\n „За нас е важно Йорданка Фандъкова да е следващият кмет на София.  Важно е за гражданите на София”, заяви Дариткова. Три седмици преди началото на предизборната кампания е ясно, че тя ще премине бурно за основните политически играчи.  \r\n \n\t\t\t\t\t\t", "date": "2019.09.07", "title": "Нови словесни престрелки между президент и управляващи"}
{"url": "http://www.bnews.bg/article/263253-britanski_deputati_gotovi_i_na_sadeben_isk_za_da_nalozhat_otlagane_na_brexit", "text": "\n Британски депутати, включително и тези, които премиерът Борис Джонсън изключи тази седмица от своята Консервативна партия, подготвят съдебен иск срещу премиера, ако той откаже да поиска отлагане на Brexit, съобщи БТА. \r\n\r\n Законопроект на опозицията, който принуждава Джонсън да поиска от Европейския съюз продължаване на срока за британското оттегляне от общността с цел да се избегне Брекзит без споразумение на 31 октомври, бе одобрен от горната камара на парламента и се очаква да стане закон в понеделник, след като кралицата го подпише. \r\n\r\n Министър-председателят  обаче каза, че няма намерение да иска от Брюксел ново продължаване на крайния срок и \"по-скоро ще лежи мъртъв в канавка, отколкото да отложи Brexit. Днес вестник \"Дейли телеграф\" цитира негови думи, че той бил обвързан \"само на теория\" с новия закон. Правителството досега не е коментирало съобщението на Би Би Си, според което голяма група депутати вече са събрали юридически екип и са готови да поискат по съдебен път прилагането на закона, ако е необходимо. \r\n\r\n Според Джонсън единственият изход от задънената улица с излизането на страната от ЕС е провеждането на нови избори и иска те да се състоят на 15 октомври, за да спечели нов управленски мандат и да разполага с оставащите две седмици, за да го осъществи навреме. За да свика нови избори обаче той се нуждае от две трети от депутатските гласове, а опозиционните партии, включително Лейбъристката, вече заявиха, че ще гласуват или против, или ще се въздържат по този въпрос, докато законът, принуждаващ Джонсън да поиска отлагане на Brexit не бъде изпълнен. Премиерът не успя на събере достатъчно гласове за нови избори при първия опит в сряда. Има насрочено ново гласуване по въпроса в понеделник със слаби шансове премиерът да спечели. \r\n \n\t\t\t\t\t\t", "date": "2019.09.07", "title": "Британски депутати готови и на съдебен иск, за да наложат отлагане на Brexit"}
{"url": "http://www.bnews.bg/article/263246-karakachanov_obvini_gerb_v_izborna_izmama", "text": "\n Красимир Каракачанов обвини ГЕРБ в изборна измама от Пловдив! Човек за малко да му повярва ако не си отговори на няколко прости въпроса: \r\n\r\n 1.Същият Каракачанов не е ли вицепремиер, сиреч заместник министър председател именно на лидера на ГЕРБ? \r\n\r\n 2. Ако толкова е отвратен от изборните измами на ГЕРБ, дали е отвратен и от собствените си лъжи? \r\n\r\n 3. И последно, а партията на Каракачанов ще признае ли за собствените си изборни измами по време на отминалите евроизбори? \r\n\r\n Позволяваме си да припомним на Каракачанов, че ако не е доволен отизборните измамници, които са и негови коалиционни партньори, може винаги да подаде оставка, ако му стиска де!  \r\n \n\t\t\t\t\t\t", "date": "2019.09.07", "title": "Каракачанов обвини ГЕРБ в изборна измама! "}
{"url": "http://www.bnews.bg/article/263254-za_edno_uchitelsko_myasto_v_burgas_se_boryat_50_dushi", "text": "\n В навечерието на първия учебен звънец и на фона на кризата за учители - в Бургас за едно учителско място се борят 50 души. Обявените свободни места от началото на лятото са над 100. \r\n \r\nСистемата изхвърля преподаватели в пенсионна и пред-пенсионна възраст. \r\n\r\n Директори разказват, че залагат на млади колеги, за да може по-възрастните да предадат опита си. Признават, че възрастта не е условие, но е критерий. \r\n\r\n Според проучване, на което се опира регионалният инспекторат по образованието, децата, обучавани от прекалено възрастни учители, дават по-слаби резултати на матурите. \r\n\r\n Според преподавателите, по-възрастните им колеги разчитат на „добрия, но вече остарял” начин на преподаване с учебник и тетрадка.  \r\n\r\n Всички стаи на първокласниците се оборудват с  нови технологии. В Бургас с интерактивни дъски се сдобиха първо детските градини. \r\n \n\t\t\t\t\t\t", "date": "2019.09.07", "title": "За едно учителско място в Бургас се борят 50 души"}
{"url": "http://www.bnews.bg/article/263249-20_santimetra_snyag_v_alpite", "text": "\n Първи по-значителен снеговалеж за сезона беше регистриран през последните дни в Алпите. \r\n\r\n Някои западни и централни райони на планинската верига вече се покриха с около 15-20 сантиметра бяла премяна. Прогнозите са снежната покривка да достигне до 50 сантиметра в следващите дни, но това ще се случи само по местата над 2000 метра надморска височина. \r\n\r\n   \r\n \n\t\t\t\t\t\t", "date": "2019.09.07", "title": "20 сантиметра сняг в Алпите"}
