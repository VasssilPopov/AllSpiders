{"url": "http://www.bnews.bg/article/256521-nedovolstvo_zaradi_telk_bolni_tvardyat_che_gubyat_pravo_na_pomoshti", "text": "\n Масово недоволство на пациенти заради новия начин за определяне на процента нетрудоспособност от ТЕЛК комисиите. \r\n  \r\nОсновното оплакване е, че заради въведения през август миналата година метод на изчисляване, много хора с тежки заболявания остават без месечни помощи, защото не успяват да съберат необходимия процент нетрудоспособност, съобщава NOVA. \r\nОт месеци Бойко Равначки е прикован на легло. Мъжът има няколко сериозни заболявания. До миналата година получавал месечно по 219 лева, защото имал 74% неработоспособност. С влизането на новите правила обаче Равначки изведнъж се оказал достатъчно здрав. \r\n  \r\n„Получавам някакво писмо, че от 72% ме свалят на 40%. А тези 40% не значат нищо, нямам никакви помощи. Трябва да имам минимум 50%, за да получавам пенсия и помощи, които ми се полагат”, казва Бойко Равначки. \r\nПричината за промяната е, че процентите от различните болести вече не се сумират, а се взима процентът само на най-тежката болест. \r\n\r\n Лекарят от ТЕЛК комисията в Благоевград обяснява, че в случая с Бойко Равначки просто е спазил новия регламент. „Съгласен съм с хората, но и ние изобщо не сме доволни, защото на мен след седем въпроса ми бяха отговорили \"Дадени са отгоре точките, ние сме длъжни да ги спазваме\". Шефът на НЕЛК ми каза, че има 30 000 жалби, казах му, че ще стават и повече”, коментира д-р Олег Кашукеев, председател на Трудово-експертна лекарска комисия. \r\nОт Националния осигурителен институт (НОИ) уточниха, че новата наредба трябва да намали случаите, при които хора с много дребни заболявания ги сумират и взимат помощи. \r\n  \r\n„По старата наредба с правилото за събиране позволяваше на много хора с общо взето възрастови промени да събират проценти и да получават инвалидни пенсии и затова е толкова голям броят на инвалидите в България”, казва д-р Огнян Червилов, член на Медицинската комисия при Териториалното поделение на НОИ. \r\nСпоред  д-р Олег Кашукеев има фалшиви ТЕЛК-ове, но в никакъв случай това не са всички и е необходимо да се посочат конкретните имена на лекарите, които са ги издавали и те да понесат отговорност за това. \r\n \n\t\t\t\t\t\t", "date": "2019.02.10", "title": "Недоволство заради ТЕЛК: Болни твърдят, че губят право на помощи"}
{"url": "http://www.bnews.bg/article/256518-papa_frantsisk_na_istorichesko_poseshtenie_v_oae", "text": "\n Папа Франциск, който е на историческо посещение в Обединените арабски емирства (ОАЕ), се срещна в понеделник с представители на ръководството на страната, предаде Ройтерс.  \r\n\r\n Франциск стана първият папа, стъпил на Арабския полуостров - люлката на исляма. Той се надява визитата да спомогне за мира чрез междурелигиозен диалог, отбелязва агенцията. \r\n\r\n В президентския дворец в столицата Абу Даби Франциск имаше личен разговор с престолонаследника на емирство Абу Даби шейх Мохамед бин Заид Ал Нахаян и други представители на ръководството на ОАЕ. \r\n\r\n \" \", написа в туитър престолонаследникът шейх Мохамед, цитиран от ТАСС, съобщава БТА.  \r\n\r\n На срещата с папата е присъствал и неговият брат, премиерът на ОАЕ и управник на емирство Дубай, Мохамед бин Рашид Ал Мактум.  \r\n\r\n В почетната книга за гости в двореца папата написа, че моли Бог да дари ОАЕ \"с божествената благословия на мира и братската солидарност\". \r\n\r\n В посланието си в книгата Франциск изрази и благодарност за \"топлия прием и гостоприемство\". \r\nОАЕ организираха на папата грандиозно посрещане, което включваше артилерийски салют и тържествено прелитане на военни самолети. \r\n\r\n Визитата се осъществява в сянката на войната в Йемен - най-бедната страна на Арабския полуостров. ОАЕ играе водеща роля в коалицията начело със Саудитска Арабия, която воюва на страната на международно признатото йеменско правителство, свалено от власт от подкрепяните от Иран шиитски бунтовници хуси, отбелязва Ройтерс. \r\n\r\n Очаква се Франциск да произнесе единственото си публично обръщение в ОАЕ на междурелигиозна среща, след като посети джамията в Абу Даби \"Шейх Заид\" - една от най-големите в ислямския свят. Във вторник папата ще отслужи и меса на открито за около 135 000 католици на стадион в Абу Даби - събитие без прецедент на Арабския полуостров.  \r\n\r\n Преди посещението Франциск каза, че то ще напише \"нова страница в историята на отношенията между религиите\". \r\n\r\n В ОАЕ живеят около 1 милион имигранти католици, много от които са от Филипините. Предполага се, че в останалите страни на Арабския полуостров има още 1 милион католици. \r\n\r\n Изданието публикува и статия, в която мюсюлмански и католически представители са цитирани да казват, че е възможно папата да посети в бъдеще Саудитска Арабия.  \r\n \n\t\t\t\t\t\t", "date": "2019.02.10", "title": "Папа Франциск на историческо посещение в ОАЕ!"}
{"url": "http://www.bnews.bg/article/256510-yuzhna_koreya_shte_plashta_poveche_za_voyskite_na_sasht", "text": "\n Южнокорейски представители подписаха краткосрочно споразумение, с което се увеличава приноса на Сеул за издръжката на разположените на Корейския полуостров военни сили на САЩ, след провала на предишната сделка, предаде Ройтерс и БТА. \r\n\r\n Предстои новото споразумение да бъде одобрено от южнокорейския парламент. С него приносът на Сеул се увеличава до 1,03 трилиона вона (890 милиона долара). През 2018 г. Република Корея плати само 960 милиарда вона. \r\n\r\n За разлика от предишните споразумения със срок от пет години, новата сделка има срок от само една година. Това означава, че Вашингтон и Сеул може да се върнат на масата за преговори само след месеци, отбелязва Ройтерс. \r\n \n\t\t\t\t\t\t", "date": "2019.02.10", "title": "Южна Корея ще плаща повече за войските на САЩ"}
{"url": "http://www.bnews.bg/article/256517-koy_ostavi_kazanlak_bez_tok", "text": "\n Кражба от трафопост остави няколко квартала на Казанлък без ток в съботния ден. \r\n\r\n Двама души влезли в разпределителна подстанция, откъдето започнали да крадат алуминиеви шини. Те разбили врати и прозорци, за да успеят да проникнат в помещение, което регулира 20 киловолта електричество. Единият обаче бил ударен от ток.  Прегледан е от спешен екип, няма опасност за живота му. \r\n\r\n Полицията, заловила друг младеж, който се върнал, за да вземе заделените чували с шини. Пред камерата ни обаче той твърдеше, че е бил там случайно. \r\n \n\t\t\t\t\t\t", "date": "2019.02.10", "title": "Кой остави Казанлък без ток?"}
{"url": "http://www.bnews.bg/article/256515-oshte_meditsi_shte_badat_obvineni_za_zloupotrebi_s_onkolekarstva", "text": "\n Още медици ще бъдат привлечени към наказателна отговорност по делото за злоупотреби с онколекарства от две болници. Това заяви в интервю за bTV наблюдаващият прокурор Лидия Манолова. \r\n\r\n През октомври миналата година при специализирана акция бяха арестувани 7 души, част от тях служители на болници в София и в Благоевград. \r\n\r\n Двама са в ареста, останалите са с по-леки мерки за неотклонение. Един от обвиняемите проговори пред bTV. \r\nОт  5 месеца Светлана Тюлекова е под домашен арест. \r\n\r\n   \r\n\r\n През това време се е научила да шие обложки за книги. Иначе има над 30 години стаж като фармацевт. Арестувана е, докато си тръгва от работа. На излизане от болницата в личния ѝ багаж са открити онколекарства. Твърди, че ги е сложила в торбата си прибрала по погрешка \r\n\r\n Лекарствата, намерени в багажа на фармацевта, са със специален режим на съхранение – в хладилник в болничната аптека.  Колегите ѝ казват, че в деня на ареста, тя останала последна в аптеката, тръгнала си след останалите. \r\n\r\n „В момента се анализират доказателства и мога да кажа, че предстои привличане към наказателна отговорност и на други лица”, казва Лидия Манолова. \r\n\r\n Според прокуратурата до юни е възможно обвинителният акт да влезе в Специализирания наказателен съд. \r\n \n\t\t\t\t\t\t", "date": "2019.02.10", "title": "Още медици ще бъдат обвинени за злоупотреби с онколекарства"}
{"url": "http://www.bnews.bg/article/256513-mvr_otbelyazva_evropeyskiya_den_na_telefon_112", "text": "\n Служителите на \"Национална система 112\" ще отбележат утре Европейския ден на телефон 112. Това съобщиха от пресслужбата на МВР. На събитието ще присъстват представители на ръководството на МВР. \r\n  \r\nЩе бъде представен процесът по приемане и предаване на постъпил на телефон 112 сигнал от човек със слухово и/или говорно увреждане. \r\n  \r\nОсигуряването на достъп на хора със слухово и/или говорно увреждане до спешния телефон чрез приложение за смарт устройства и интернет портал е най-новата услуга, внедрена в системата 112, съгласно Европейската регулаторна рамка в областта на електронните съобщения. \r\n  \r\nВ рамките на събитието е подготвена и презентация за развитието и надграждането на Националната система 112 с нови функционалности и услуги. \r\n \n\t\t\t\t\t\t", "date": "2019.02.10", "title": "МВР отбелязва Европейския ден на телефон 112"}
{"url": "http://www.bnews.bg/article/256509-tsenite_na_hranitelnite_stoki_na_edro_se_povishiha_s_1_79", "text": "\n Индексът на тържищните цени (ИТЦ), който отразява цените на хранителните стоки на едро, тази седмица се повиши с 1,79 на сто до 1,532 пункта, съобщава Държавната комисия по стоковите борси и тържищата (ДКСБТ).  \r\nОт началото на годината ИТЦ се повиши с 6,09 на сто. Миналата година ИТЦ достига най- високото си ниво през април - 1,534 пункта. Базовото ниво на индекса - 1,000, е от 2005 година. \r\n\r\n Доматите от внос поскъпват тази седмица с 5,8 на сто, до 2,37 лева за килограм, а краставиците от внос поскъпват с 3,4 на сто и се търгуват по 2,43 лева за килограм. Картофите поскъпват с 3,4 на сто и се продават по 0,87 лева за килограм на едро. Морковите поевтиняват с 7,69 на сто и се търгуват по 0,96 лева за килограм. Зелето поскъпва с 5,32 процента, до 0,99 лева за килограм. \r\n\r\n Ябълките поевтиняват с 5,77 на сто, до 0,98 лв./кг. Цената на портокалите се повишава с 5,79 на сто, до 1,28 лева за килограм. Мандарините се търгуват по 1,46 лева за килограм. Бананите поевтиняват с 0,49 на сто, до 2,05 лева за килограм. Лимоните се продават по 1,64 лева за килограм. \r\n\r\n Кравето сирене поскъпва с 0,50 на сто и се търгува по 6,07 лв./кг; кашкавалът, тип \"Витоша\", поскъпва с 0,1 на сто и се купува по 10,13 лв./кг, а олиото поевтинява с 2,7 на сто и се купува по 1,89 лева за литър. Каймата се търгува по 4,73 лева за килограм. Пакетче краве масло от 125 грама поскъпва с 8,9 на сто и се продава по 2,45 лева. Пилешкото замразено месо и се продава по 3,75 лева за килограм на едро в края на седмицата. Захарта се търгува по 1,12 лв./кг, а брашното, тип \"500\", се продава по 0,86 лева. Яйцата се продават по 0,20 лева за брой в края на седмицата. \r\n \n\t\t\t\t\t\t", "date": "2019.02.10", "title": "Цените на хранителните стоки на едро се повишиха с 1,79%"}
{"url": "http://www.bnews.bg/article/256501-zaginalite_pri_srutvaneto_na_zhilishtnata_sgrada_v_istanbul_veche_sa_21", "text": "\n Броят на загиналите при рухването на жилищен блок в Истанбул достигна 21 души, съобщи вчера турският вътрешен министър Сюлейман Сойлу, цитиран от ДПА. \r\nОбщо 14 души бяха спасени до момента, а властите смятат, че всички хора, затрупани под руините на сградата, са били извадени. Въпреки това издирването ще продължи, добави Сойлу, цитиран от Си Ен ЕН тюрк. \r\nМногоетажната сграда в гъстонаселения истанбулски квартал Картал се срути в сряда. \r\n \n\t\t\t\t\t\t", "date": "2019.02.10", "title": "Загиналите при срутването на жилищната сграда в Истанбул вече са 21"}
{"url": "http://www.bnews.bg/article/256508-despodov_tragva_po_patekata_s_rekorda_na_bozhinov_i_zvezdata_na_stoichkov", "text": "\n Трансферът на Кирил Десподов от ЦСКА в италианския Каляри определено бе сделка №1 на родния пазар през сезона. Може да се каже, че е и най-гръмката в последните няколко години. \r\n\r\n Стана рядкост родни тимове да продават играчи в топ първенствата на Европа, но ето, че футболист №1 на България за 2018-а си заслужи да е част от Серия \"А\". \r\n\r\n Той ще бъде единственият роден играч в топ 5 първенствата на Европа. \r\n\r\n Десподов все още очаква своя дебют. Той остана на скамейката в домакинството на Аталанта, но тази вечер Каляри гостува на Милан. \r\n\r\n Какво по-подходящо място за дебют на Десподов от митичния \"Сан Сиро\"? Българинът едва ли ще стартира от първата минута, но шансовете да се появи от пейката не са малки, особено при множеството проблеми с травми в тима от остров Сардиния. \r\n\r\n Дали тази вечер, след седмица или две, когато Десподов влезе в мач от Серия \"А\", той ще се превърне в седмият българин с мачове в елита на Италия. \r\n\r\n Не може да се каже, че младият ни национал ще върви по добре утъпкан път, но България има своята следа в Серия \"А\". \r\n\r\n Не е маловажен фактът, че един от рекордите на италианския елит все още принадлежи на роден играч. \r\n\r\n На 22 януари 2002-ра, преди малко повече от 17 години, Валери Божинов изгрява на голямата сцена. \r\n\r\n Едва на 15 години и 341 дни, българският нападател дебютира за Лече в елита и става най-младият чуждестранен футболист, записал минути в Серия \"А\". \r\n\r\n Две години по-късно, през януари 2004-а, Божинов вкарва и първия си гол в италианския елит. Той се разписа при загуба от Болоня с 1:2. \r\n\r\n Божинов безспорно е родният играч оставил най-голяма следа в Италия. \r\n\r\n Играл е за седем клуба в страната, с три от тях в елита - Лече, Фиорентина и Парма. \r\n\r\n В най-високото ниво на италиаснкия футбол Божинов има 157 мача и 34 гола. \r\n\r\n Кариерата му обаче не се разви според огромните очаквания. За съжаление последният мач на Божинов в италианския ели е през май 2012-а. Той влиза в последните 10 минути при гостуването на Лече на Киево. Отборът му губи с 0:1 и впоследствие изпада. \r\n\r\n Божинов със сигурност е най-успешният ни играч в Серия \"А\", но не и най-голямото име, играло в първенството. \r\n\r\n Христо Стоичков пристига в Парма през 1995-а. \r\n\r\n Няколко месеца по-рано българинът е грабнал \"Златната топка\". Той е в сред най-големите имена в спорта по това време, а тимът на Парма е силен и с огромни амбиции. \r\n\r\n \"Жълто-сините' тъкмо са спечелили Купата на УЕФА, завършили са на трета позиция в първенството и са играли финал за Купата на страната. \r\n\r\n Стоичков пристига, за да придаде още блясък на клуба и да участва в атаката заедно с Джанфранко Дзола и Фаустино Асприля. По това време в отбора са и младите Джанлуиджи Буфон, Фабио Канаваро и Филипо Индзаги, които десетилетие по-късно стъпиха на световния връх с Италия. \r\n\r\n Сезонът обаче не се развива по план, нито за Стоичков, нито за Парма. \r\n\r\n Италия явно не е мястото на великия български играч, който вкарва 5 гола в 23 мача. Парма пък завършва на разочароващото шесто място. \r\n\r\n Първи стъпки за родния футбол в Италия проправя Николай Илиев. \r\n\r\n Бранителят напуска Левски и поема към Болоня през 1989-а. Попада в един от най-силните периоди на Серия \"А\", когато в битката за титлата се впускат водения от Марадона тим на Наполи и Милан със своите холандски звезди Марко Ван Бастен, Руд Гулит и Франк Рийкард. \r\n\r\n Илиев играе силно в центъра на отбраната на Болоня, записва 23 мача, а отборът се класира за евротурнирите за първи път от 15 години. \r\n\r\n На 22 април 1990-а, в последната минута на мача срещу бъдещия шампион Наполи, Илиев вкарва за 2:4 - първо от 52-те попадения на българи в италианския елит. \r\n\r\n Следващият сезон за защитника започва силно - два гола в пет мача, но тогава тежка контузия го вади от терена за дълго време. Последният му мач за сезона е още в края на октомври, а това е и последният му двубой за престоя в Серия \"А\". \r\n\r\n Доста години след изявите на Илиев и Стоичков, а и след дебюта на Божинов, в Италия заиграва Ивайло Чочев. \r\n\r\n 21-годишен той преминава от ЦСКА в Палермо за 2 милиона евро. Чочев вече 5 години е в тима, а първите три от тях сицилианците бяха в елита. \r\n\r\n Българският халф е основна част от състава и записва 75 мача в първенството, в които отбелязва 6 гола. \r\n\r\n Това го поставя на второ място по мачове и попадения сред българите в италианския елит. \r\n\r\n Игрите му предизвикват интереса на доста отбори, но до момента той продължава да играе в Палермо, който макар и раздиран от финансови проблеми, е на второ място в Серия \"В\". \r\n\r\n През 2015-а към новака тогава Фрозиноне се присъединява Александър Тонев. \r\n\r\n Крилото изиграва 22 мача, но тимът му завършва на предпоследното място и изпада. След края на сезона интерес към него проявява друг новак - Кротоне. \r\n\r\n Така Тонев остава част от италианския елит, но играе само 13 мача. Отборът му все пак успява да се спаси драматично в последния кръг. \r\n\r\n В третия си сезон в Италия, Тонев изиграва едва 8 мача за 6 месеца и напуска Кротоне, а от мача срещу Лацио на \"Стадио Олимпико\" на 23 декември 2017-а, Тонев не е играл никакъв професионален футбол. \r\n\r\n Последният българин, стъпил в италианския елит, е Андрей Гълъбинов. \r\n\r\n След 12 години във футбола на Апенините, той най-сетне стигна до Серия \"А\" през миналия сезон. Премина в тима на Дженоа, където записа 20 мача и вкара 3 гола. \r\n\r\n Единият от тях срещу Джанлуиджи Буфон и шампиона Ювентус. \r\n\r\n Идва ред на Кирил Десподов. Дори и да не е днес, родният национал ще бъде седмият ни представител в Серия \"А\". \r\n\r\n Каляри изглежда подходящо място, където ще може да играе редовно, а останалото е изцяло в неговите крака. \r\n \n\t\t\t\t\t\t", "date": "2019.02.10", "title": "Десподов тръгва по пътеката с рекорда на Божинов и звездата на Стоичков"}
{"url": "http://www.bnews.bg/article/256505-fenove_se_izgavriha_s_pametta_na_emiliano_sala_video", "text": "\n Двама фенове на Саутхемптън бяха задържани от полицията, след като се подиграха с памметта на загиналия футболист на Кардиф Емилиано Сала. \r\n\r\n Във съботния сблъсък между \"светците\" и Кардиф на южния бряг, феновете имитираха с жестове крилете на самолет, но не взеха под внимание факта, че биват заснети. \r\n\r\n Това беше първи мач за Кардиф, след като тялото на Сала бе индифицирано, а неговата смърт - официално потвърдена. \r\n\r\n \r\n\r\n   \r\n \n\t\t\t\t\t\t", "date": "2019.02.10", "title": "Фенове се изгавриха с паметта на Емилиано Сала (ВИДЕО)"}
{"url": "http://www.bnews.bg/article/256516-meyzer_goni_duha_na_ubitiya_si_mazh_s_pop_prokalnatite_imoti_na_miskata_neprodavaemi", "text": "\n Поп ще гони духа на жестоко удушения съпруг на Анита Мейзер - Николай Димов. Силиконовата миска е стигнала до отчаяние, след като продължава да живее в кошмара на бруталното убийство, научи HotArena. \r\nВече осми месец скандалната брюнетка е на свобода. Тя беше пусната под гаранция през лятото и веднага се прибра във фаталния варненски апартамент. Мейзер всяка вечер заспива на метри от местопрестъплението. Тя тотално се е капсулирала и почти не влиза в контакт с външни хора. Единствената комуникация е с нейната дъщеря Джули и няколко от най-верните приятели, които се броят на пръсти. \r\n\"Намира се в депресивно състояние - сподели пред \"България Днес\" Киро Скалата, който преди години откри за шоубизнеса едрогърдата Анита. - Не е добре. Посъветвах я да се обърне към православието. Трябва да се очисти и изповяда. Да се отърси духовно от злобата. Ще я посъветвам да извика свещеник, който да освети апартамента.\" \r\nСмъртта на Николай Димов се превърна в най-разпространяваната новина през лятото на 2016-а. Той загина по особено жесток начин, след като беше удушен със свински опашки. Съпругът на Анита Мейзер беше известен културист. Работел е като охранител за някои от най-популярните ъндърграунд босове по морето. До ден днешен никой не може да разгадае мистерията как Николай е позволил да бъде вързан в семейния апартамент и не е разкъсал свинските опашки.  \r\nСъдебната сага около убийството продължава да се точи.  \r\nВ момента делото е на ниво Върховен касационен съд. Първоначално Мейзер беше призната за виновна за непредумишлено убийство по време на експеримент със свински опашки. Тя отнесе три години и половина. По друго обвинение - подкуп на полицай, беше призната за виновна и получи четири години и половина ефективна присъда. Мейзер не е доволна от решението на Апелативния съд във Варна и ще се бори за доказване на своята невинност. Прокуратурата иска да бъде наложено още по-строго наказание.  \r\nСъдебните битки, престоят в затвора и негативната реакция на обществото се отразиха на Анита Мейзер. Тя изглежда състарена, а шеговитият характер на силиконовата миска е само приятен спомен. Специална система за подсилване на организма с билки и активиране на мозъчната дейност чрез алкализация на тялото борят депресията на Анита Мейзер. Мерките са взети по спешност. Довереният приятел на брюнетката - Кирил Скалата, изготви препоръчителните подсилвания. Здравенякът се уплаши от състоянието на своята дружка. \r\nЛошата храна, условията в Сливенския затвор и общественият натиск са разстроили баланса на веществата в организма на миската. Тялото на Мейзер е подложено на киселинна атака заради стреса и обездвижването. \r\n\"Изпратих й няколко филмчета, за да може да алкализира своето тяло, както и билки, които ползвам от години\", призна Киро Скалата. Той се надява Мейзер да влезе във форма. Анита ползва фитнес уредите в своя дом.  \"Искам да й поставя цел, за да бъде мотивирана. Когато влезе във форма, ще я взема отново в моето шоу „Кралете на силата“, с което обикаляме цяла България\", обеща емблематичният шоумен.  \r\nПрокълнатите имоти на Анита Мейзер се оказаха непродаваеми.  \r\nПо време на своя престой в затвора скандалната миска беше пуснала за продажба магазинчето на приземния етаж и апартамент във фаталната жилищна кооперация, където стана убийството на Николай. Тя не успя да го продаде. Същият имот беше отдаден под наем и беше превърнат в студио за красота, което фалира. Миската натрупа сериозни разходи покрай делото. Според нейни близки тя е изпукала 6-цифрена сума, за да се защити, а разходите продължават. \r\n \n\t\t\t\t\t\t", "date": "2019.02.10", "title": "Мейзер гони духа на убития си мъж с поп! Прокълнатите имоти на миската - непродаваеми"}
{"url": "http://www.bnews.bg/article/256506-shturmuvaha_politseyski_uchastak_v_kiev_sled_miting_na_timoshenko", "text": "\n Около 40 души са се опитали да щурмуват полицейски участък в Киев днес след предизборен митинг на бившата министър-председателка Юлия Тимошенко, при което са избухнали сблъсъци със силите на реда, предаде ДПА и БТА. \r\n\r\n Няколко души са арестувани след сблъсъците, при които неизвестни използвали сълзотворен газ срещу полицаите и се опитали да нанесат щети на сграда на полицията. \r\n\r\n Някои от нападателите преди това били задържани за кратко по време на митинг от президентската кампания на Тимошенко и у тях били открити ножове и оръжие. След като били освободени, те атакували полицейското управление заедно с по-голяма група. \r\n\r\n   \r\n \n\t\t\t\t\t\t", "date": "2019.02.10", "title": "Щурмуваха полицейски участък в Киев след митинг на Тимошенко"}
{"url": "http://www.bnews.bg/article/256507-12_lekari_preglezhdat_tramp", "text": "\n Лекарят на 72-годишния президент на САЩ Доналд Тръмп съобщи, че държавният глава е \"в много добро здраве\", предаде Ройтерс, като се позова на негово изявление. \r\n\r\n \"Щастлив съм да обявя, че президентът на САЩ е в много добро здраве и очаквам това да бъде така през цялото му президентско управление, а и след него\", каза лекарят на Белия дом Шон Конли, цитиран от Франс прес. Изявлението е направено след годишния медицински преглед на Тръмп във военна болница \"Уолтър Рийд\", продължил около четири часа. \r\n\r\n В изявлението не се посочват подробности за теглото, равнищата на холестерола или кръвното налягане на президента след извършените от Конли и още 11 специалисти поредица изследвания. \r\n\r\n Конли каза, че Тръмп не е преминал процедури, за които са нужни успокоителни или анестезия, което значи, че не му е била правена колоноскопия. \r\n\r\n Преди малко повече от година тогавашният лекар на Тръмп Рони Джаксън обяви, че президентът е в \"отлично здраве\" и е показал много добри резултати на когнитивния тест, но му препоръча да се опита да свали няколко килограма, като се храни по-здравословно и се опита да прави физически упражнения. \r\n\r\n Няма видими признаци Тръмп - известен любител на бързото хранене - да е отслабнал съществено оттогава. Помощниците му казват, че сега той яде повече риба от преди, но продължава да си похапва и добре изпечени стекове с кетчуп и пържени картофи, приготвени от главните готвачи в Белия дом и в неговият \"Тръмп Интернешънъл хотел\" във Вашингтон. \r\nПри миналогодишния преглед Тръмп е фиксирал кантара на 108 килограма, като лекарите са го посъветвали да свали 7-8 килограма от теглото си, но президентът май не се е вслушал в съветите им.    \r\n\r\n   \r\n \n\t\t\t\t\t\t", "date": "2019.02.10", "title": "12 лекари преглеждат Тръмп"}
{"url": "http://www.bnews.bg/article/256519-hilyadi_izlyazoha_na_protest_sreshtu_pravitelstvoto_v_madrid", "text": "\n Хиляди излязоха по централните улици на Мадрид на протест, организиран от опозиционните дясноцентристки и крайно десни партии, които се противопоставят на плана на испанското правителство, целящ да намали напрежението в Каталуния, като проведе преговори със сепаратистите, съобщава Би Би Си. \r\n  \r\nНародната партия и „Гражданите“ свикаха протеста, след като премиерът Педро Санчес обяви, че свиква среща със сепаратистите. Двете партии определиха планираните разговори като „предателство и капитулация“ пред натиска на сепаратистите, и призоваха за предсрочни избори. \r\n  \r\nСъщо както десните, и управляващата Социалистическа партия се противопоставя на каталунската независимост. Крайнодесните групи, включително партията „Вокс“, също имат свои привърженици на протеста. Активистите им издигнаха банер с надпис „За обединена Испания. Избори сега!“ \r\n\r\n Каталунските сепаратисти си върнаха властта в Барселона през май, след като в продължение на седем месеца бяха под директното управление на Мадрид. Напрежението обаче е осезаемо, като мнозина каталунци негодуват срещу демонстрацията на сила от страна на централната власт миналата година, когато сепаратистките лидери бяха обвинени в противодържавна дейност. \r\n\r\n Санчес ръководи правителство на малцинството, което зависи от подкрепата на националистите – включително каталунците, за да остане на власт. Премиерът обаче категорично отхвърля нов референдум за независимост на Каталуния. \r\n \n\t\t\t\t\t\t", "date": "2019.02.10", "title": "Хиляди излязоха на протест срещу правителството в Мадрид"}
{"url": "http://www.bnews.bg/article/256496-narodnoto_sabranie_otvarya_vrati_za_grazhdani", "text": "\n Народното събрание отваря врати за граждани на 10 февруари от 10:00 часа по повод 140 години от първото заседание на Учредителното събрание, съобщи пресцентърът на парламента. \r\n  \r\nДенят на отворени врати е част от инициативите за отбелязване на годишнината от Учредителното събрание и приемането на Търновската конституция. \r\n  \r\nПредседателят на парламента Цвета Караянчева ще посрещне първите посетители. \r\n  \r\nВ сградата на парламента гостите ще могат да видят оригиналите на Търновската конституция и на Сребърната конституция. \r\n\r\n Сред експонатите са лични вещи на Петко Р. Славейков - първата Библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница, както и масата, която той донася от дома си, за да бъде подписана на нея Търновската конституция. \r\n\r\n В Народното събрание гражданите ще имат възможност да разгледат пътуващата експозиция „140 години от Учредителното събрание и подписването на Търновската конституция“. На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България. В рамките на честванията на 140-ата годишнина от Учредителното събрание изложбата ще бъде представена във всички областни градове. \r\n  \r\nДенят на отворени врати ще продължи до 16:00 ч. \r\n \n\t\t\t\t\t\t", "date": "2019.02.10", "title": "Народното събрание отваря врати за граждани"}
{"url": "http://www.bnews.bg/article/256511-advokat_sheytanov_libiyskoto_delo_ostava_nay_golemiya_sadeben_protses_v_pravnata_istoriya_na_balgariya", "text": "\n \r\n\r\n   \r\n\r\n \r\n\r\n - Това е най-големият и най-тежкият съдебен процес срещу български граждани в чужбина, получил настина световна известност. И до днес българската общественост не си дава напълно реална сметка за размера на това събитие. По своите правни характеристики то надминава дори Лайпцигския процес за подпалването на Райхстага - по продължителността на процеса, по броя на подсъдимите, по характера на присъдите, по степента на ангажираност на българската държава. Спин-процесът в Либия е несравнимо по-тежък и от процеса срещу Сергей Антонов, т-нар.покушение над Папа Йоан-Павел Втори, по продължителност, брой на подсъдимите, по вида на присъдата. Да не говорим за сравнението при какви условия бяха държани българските медици на етапа на досъдебното производство и на какви изтезания са били подложени. Така че това безспорно е най-големият съдебен процес в цялата правна история на България. \r\n\r\n \r\n\r\n - Поне половината от тежестта на този съдебен процес можеше да бъде избегната, ако българската държава беше реагирала адекватно в периода преди ареста на българските медици и след това в първите няколко месеца след него. Цялото ни общество е свидетел, че подобна реакция нямаше. Отговорност за това закъснение не беше потърсена от нито един от конкретните виновни длъжностни лица. Казвам длъжностни лица, въпреки че те бяха министри, премиери, хора с много висок ранг в държавната администрация. По закон те носят отговорност като длъжностни лица. Това е длъжностно престъпление по Наказателния кодекс. Никой от тях не понесе никаква отговорност независимо от многобройните безспорни доказателства за тяхна вина. Специално искам да подчертая, че на 9 февруари 1999 година бяха арестувани 23-ма българи, а не само шестима. С някои от тези хора аз продължавам да поддържам редовно връзка и виждам какво е въздействието на онези кошмарни дни и седмици, през които те също са били затворени невинни в ареста. За тях също не бе потърсена отговорност на никого. \r\n\r\n Т.е. българската съдебна система с една непростима небрежност пропусна да потърси отговорност от безспорните виновници за тяхната груба небрежност, довела до драстично нарушение на човешките права на 23-ма български граждани, а не само на шест. Нещо, което вече е почти забравено. Цяло едно ново поколение българи израсна през тези 20 години, което не познава историята на либийския процес, а онези, които я познават, гледат да се забрави, за да се размие тяхната персонална наказателна отговорност. Нито за закъснението, с неговите страшни последици, нито за следващите пропуски и грешки на длъжностните лица, не беше потърсена абсолютно никаква отговорност - напротив, някои от виновните бяха изпратени на високи постове в чужбина, т.е. бяха възнаградени за нарушението на закона, което е еднакво възмутително и от човешка, и от юридическа гледна точка. \r\n\r\n \r\n\r\n - Бях ангажиран със защитата на българските медици 12 месеца след техния арест. Един или два дни след първото заседание на съдебния процес в Триполи, бяхме поканени в Министерството на външните работи, аз и три-четири от семействата на нашите медици, за да бъдем запознати със статута на задържаните и етапа, на който се намираше процеса. Това стана на 9-10 февруари 2000 година. За първи път българска делегация замина за Либия една година след ареста - период, в който медиците ни бяха жестоко изтезавани. Делегацията беше ръководена от главния прокурор Никола Филчев, с членове зам.министъра на здравеопазването Галин Каменов и моя милост. Това бяха първите официални български представители, с изключение на дипломатите ни в Триполи, които получиха възможност да се запознаят с характера на обвинението, да се видят с подсъдимите. От този момент нататък, започнах да изграждам юридическата защита. Временно - управляващият българското посолство в Триполи по-късно се оправдаваше, че на етапа на следствието, Прокуратурата е отказвала всякакъв контакт с българските граждани. Това е абсурдна правна теза, която бе използвана, за да се оправдае недостатъчната настойчивост на българската дипломация да окаже консулска защита на нашите граждани. Веднага след като българската държава постави въпроса с необходимата тежест, чрез Главна прокуратура и Министерство на външните работи, свиждането беше осигурено. \r\n\r\n \r\n\r\n - В хода на процеса се установи, че има правна възможност за участие на чуждестранен адвокат в съдебен процес в Джамахирията. Въпреки упоритите становища на либийския адвокат Осман Бизанти, по мое настояване и след специално проучване на либийското право, се установи че такава възможност съществува. Либийският Закон за адвокатурата допускаше участие на български адвокат в сътрудничество с местен такъв. Такава е и практиката в страните от Европейския съюз. Либийската норма бе реципирана в това отношение от италианското и френското право. Тази правна възможност бе използвана, въпреки нежеланието на адв.Бизанти. Беше сформиран екип от български и местен адвокат, на който бе възложена защитата на българските медици на първата фаза на процеса от 1999 г. - 2002 г. В последствие, Народният съд на Либия ми назначи друг адвокат, след като г-н Осман Бизанти на практика отказа да ми сътрудничи независимо от своето задължение, което беше поел при първоначалните разговори с българското посолство. След Бизанти съм работил с още двама местни адвокати - Малюл (офицер от секретните служби) и Салех бен Халим. Разрешението да представлявам българските медици по дело 44/99 на Народния съд бе издадено от министъра на правосъдието на Либия. Това стана след три или четири месеца натиск върху Джамахирията от българска страна. Това бе условие за справедлив процес, тъй като българските подсъдими след изтърпените изтезания нямаха доверие на либийски адвокати и ги възприемаха не като защитници, а като част от репресивната система. \r\n\r\n \r\n\r\n - Искам да уточня, че до 17 февруари 2002 година български адвокати в множествено число нямаше. Бях единственият български адвокат. Цялата отговорност със запознаването с фактите по делото падна върху мен. Известно е, че към 9.02.2000 г. Българската държава нямаше никаква информация нито за съдържанието на обвинителния акт, нито за фактическата страна по делото. Трябваше да измъкна доказателствата за всичко това, което е ставало по онова време и е свързано с обвинителния акт, въпреки постоянните пречки от либийска страна. Делото заемаше цяла стена в адвокатската стая, с над 43 тома, от десетки хиляди страници, на арабски език, без никакъв превод. Задачата беше доста сложна, защото срещу мен стоеше Специалната прокуратура по особено важни дела. Това изискваше да проявявам цялото си човешко умение на търпимост, на такт, но и настойчивост, за да мога да изясня фактическата обстановка и да я предам на българския президент. Поради опасения от изтичане на информация, всички мои проучвания и правни изводи бяха съобщени директно на президента Петър Стоянов, а не на българското посолство, не на българското външно министерство. Така успях да запазя в тайна своето откритие, че това заразяване представлява много сериозен вътрешно-политически въпрос за Либия. \r\n\r\n В либийската държавна традиция съществува един основен принцип - разделение на държавната власт между отделни племенни групировки. На основа на материалите по делото успях да установя, че заразата с вируса ХИВ беше обхванала почти всички племена, населяващи цялата територия на Либия. Сред заразените племена имаше такива от границата с Египет, от западната граница, от Бенгази, от Триполи, от столицата Сирт в централна Либия. Географското разпространение заразата беше установена благодарение на фамилните имена на тези деца. В списъка с 365 заразени либийски деца имаше повтарящи се родови имена от едни и същи племена. И когато установих, че 8-10 деца носят едни и същи родови имена, това беше достоверен признак, че болестта е обхванала племето. Като се има предвид мюсюлманската, либийска родова традиция, която позволява сексуални отношения между роднини от един и същ род, за мен стана ясно, че заразата е обхванала майки, бащи и деца от едно и също племе. Следва да се отбележи, че извънбрачните сексуални отношения са забранени от Корана и се наказват от Шириата. Бяха установени четири заразени деца с фамилията Ал Кадафи. Заразяването на най-важното племе, което управлява държавата и държи политическата власт в страната, бе изключително чувствителен факт с политически характер. Поради начина, по който се разпространява вируса на СПИН, можех да предположа, че мъжете от това племе водят свободен сексуален живот, което е сурово наказуемо в Либия. Ако този факт беше изваден и поставен от мен в един открит диалог със съда, това щеше да предизвика нещо повече от революция в страната. Това беше пряко обвинение срещу рода Кадафи и голяма част от племената, чиито представители заемаха ключови постове в държавната власт. Не можех да си позволя да изнеса публично тази информация в съдебна зала. Поради това намерих други начини, за да покажа дискретно на либийските власти, че българският президент, чрез мен, е наясно с този изключително сериозен вътрешнополитически проблем на Либия. Проблемът можеше да предизвика много сериозни политически трусове в ръководството на Джамахирията, които един адвокат няма право да предизвиква. \r\n\r\n \r\n\r\n - Моят категоричен отговор е \"не\". Първо, едно нормално човешко съзнание трудно може да си въобрази толкова груби и нечовешки нарушения на правата на българските подсъдими. За подобни нарушения няма адекватна норма на справедливост - тези жени са излезли от 99-я кръг на ада. Години наред, българските официални представители оказваха натиск върху мен да не разкривам жестоките изтезания над моите подзащитни. Аз обаче избрах друг път на защита, който в края на краищата се увенча с успех и даде възможност на жертвите на изтезанията да запазят своето човешко достойнство. Не знам дали българското общество е способно да си представи цялата картина на нечовешки изпитания, през които са преминали българските жени там. За подобни нарушения няма адекватна мяра за справедливост, освен една, която разбира се не е достигната. \r\n\r\n Още 2000 г. - 2001 г., поставих въпроса за отговорност на офицерите от либийските тайни служби, полиция и прокуратура, които са извършвали такива изтезания над нашите жени. Това беше поставено не тук в България, не пред Софийски районен съд, а пред Народния съд на Либия, който е специализираният съд на държавна сигурност на Джамахирията за дела срещу политическите противници на Кадафи. И тогава, по мой сигнал в либийската прокуратура през 2000-а, а не през 2008-2012 г., Либийската прокуратура се видя принудена да повдигне обвинение срещу либийските офицери за изтезания на българските подсъдими на етапа на следствието по дело 44/99 на Народния съд. Заради този мой ход, Българската държава направи всичко, за да ме отстрани от защитата на медицинските сестри, което стана след края на първия етап на съдебния процес. Но именно заради този вид моя защита, българските подсъдими в крайна сметка бяха освободени поради огромното обществено недоволство в целия свят от действията на либийските офицери. Тогава бяха установени и имената на тези хора, техните лични данни, по които по-късно беше възможно да започне съдебно дело тук в България. След завръщането ми през 2002 година, когато българската държава най-после успя да ме отстрани от защитата и да постави на мое място трима други български адвокати /бел. ред. по делото работят Пламен Ялнъзов, Георги Гатев и Хари Харалампиев/, аз се завърнах в България и дадох начало на досъдебно производство пред Национална следствена служба срещу въпросните либийски офицери. Това производство е по моя инициатива. Аз организирах разпита на медицинските сестри, които бяха арестувани, но след това бяха освободени, от следователи от Националната следствена служба. Предложих на Главния прокурор да повдигнем обвинение и заведем дело задочно в България срещу съответните виновни лица. Бях говорил и със съдии в Софийския военен съд да образуват подобно дело. Само че вместо разбиране, пред нас бяха издигнати бариери. В продължение на 10 години тези бариери са били очевидно достатъчно силни, след като разследването бе замразено под доста несъстоятелен предлог. \r\n\r\n Подобно поведение по никакъв начин не може да се нарече \"предоставяне на справедливост\". \r\n\r\n Миналата година излезе информация, че Нася Ненова е успяла на първо ниво да спечели делото в СГС срещу въпросните либийски офицери. Изцяло съм на страната на Нася и я поздравявам за силата и духа да води дело за морално възмездие. Но не считам, че правосъдие, което се води 10-15 години по-късно, може да донесе справедливост. Подобно правосъдие е грубо нарушение на принципа на съдебен процес в разумен срок, който е задължителен в българското и европейското право. Съдебен процес, който се точи над десет години по дефиниция не може да бъде справедлив, поради което и българските медицински сестри не могат да получат справедливост след 18 години. Никой не си представя по-добре от мен в какво психическо и физическо състояние са тези жени. Не може да се говори за справедливост, когато родната ти държава спира съдебното преследване на деяния, които са ноторно известни в целия свят, когато родното ти правосъдие издига препятствия пред търсене на съдебна отговорност от виновните лица. \r\n\r\n Желая на Нася да стигне до крайния успех, така както помагах на една моя колежка от Холандия, която проведе успешно дело за обезщетение на Ашраф ал-Хаджудж през 2008 г. - 2012 г. Затова съм помагал и на българските медици тук в България по разследването, за което ви споменах. Това е моя твърда позиция от 2000 г. досега. Но трябва да призная, че моята позиция бе опорочена от българската държава, която направи необходимото, за да осуети нейното приложение в продължение на 18 години. Реалният ефект от делото на Нася е доста съмнителен. Първо, държавността в Либия днес е близо до фикция. В Либия няма държавна власт, която да осигури единна юрисдикция над цялата територия на бившата Либийска Джамихирия. При тези условия, изпълнението на решение на чуждестранен съд е чиста фикция. Въпросните офицери вероятно са мъртви, или най-малкото са сменили своята самоличност. Времето и развитието на събитията в Либия веднъж завинаги са направили невъзможно прилагането на правосъдие от страна на либийски съд, още по-малко на чуждестранен съд. Не може съзнателно да препятстваш правосъдието в продължение на 18 години и накрая да се надяваш на някакво правосъдие. Това е чисто издевателство. \r\n\r\n \r\n\r\n - Благодарение на огромни усилия и на изключително висока цена, поради допуснатите в началото груби професионални грешки, българските медици бяха освободени. Това беше може би най-голямото външнополитическо достижение на членството на България в ЕС. На последния етап, решава се окажа ролята на Франция, на г-н и г-жа Саркози. Намесиха се Унгария, Полша, Япония, САЩ, Великобритания, Италия, Австралия. Не трябва да се забравя сериозната роля, която изигра руската Дума, която спря изтезанията на български медици, чрез отстраняване на главното действащо лице, зам.- началника на либийската следствена служба, отговорно за изтезанията. Такава международна подкрепа България не е получавала никога по никакъв повод. И много се опасявам, че това бе последният случай, когато България получи толкова значителна и безрезервна международна от всички държави в света. България получи съчувствие, съпричастност и солидарност, каквато никога не сме получавали. Общото събрание на ООН гласува специална резолюция. Ние се ползвахме по този случай с такъв изключителен международен авторитет на страната, какъвто едва ли някога ще имаме отново. България успя да постигне наистина световна мобилизация в подкрепа на своята кауза, с цената на много лишения и огромни страдания на шестимата български медици. Отхвърлихме чудовищното обвинение, че ние сме държава-престъпник, че нашите медицински кадри се занимават с убийства, а не с медицина. Подобно обвинение нямаше аналог в историята на международните отношения. Аз подобен случай в световната история от 60 години не познавам. България успя с чест да излезе от този политически капан, в който между другото ние не бяхме поставени случайно. \r\n\r\n Постепенно с времето, установих, че Либия е изградила огледална връзка между нашия съдебен процес и този в Локърби. Това не можеше да се схване само на базата на информацията, която аз добих от материалите по делото. Трябваше да се следи внимателно развитието на съдебния процес в Локърби, който беше стартиран в Холандската военна база малко след началото на нашия съдебен процес в Триполи. При достатъчно информация за хода на двата съдебни процеса, това не беше трудно да бъде установено, но такава информация не ми бе осигурявана от българската държава. От световните медии обаче започна да постъпва информация, която показваше че либийската държава обвързва своето поведение в процеса срещу българските медици с развитието на процеса срещу техния подсъдим Ал Меграхи по делото Локърби. Стана ясно, че либийската държава започва да претендира такава сума за кръвнина от българската държава, каквато беше изисквана от нея по делото Локърби. Ставахме свидетели на изключително сложна международна политическа игра на либийския ръководител, един от най-опитните политици в света, в която бе ангажирана финансовата мощ на един от най-големите износители на петрол в света. България не разполагаше с подобни финансови ресурси, което изискваше от нас да компенсираме този дефицит с активност и настъпателност на международната арена. В тази неравностойна международна борба, България загуби нито повече, нито по-малко, огромния либийски външен дълг към нас, който тогава възлизаше на над 800 милиона долара. Това е изключително висока цена за защита честта и името на български граждани. И основната \"заслуга\" на заплащането на тази висока цена, която можеше да бъде стократно по-малка, бе на тогавашния министър на външните работи и на министър-председателя, които с недалновидната си международна политика превърнаха Либия от наш приятел в един от най-коварните ни врагове, разполагащ с огромен финансов потенциал. \r\n\r\n \r\n\r\n   \r\n \n\t\t\t\t\t\t", "date": "2019.02.10", "title": "Адвокат Шейтанов: Либийското дело остава най-големия съдебен процес в правната история на България"}
{"url": "http://www.bnews.bg/article/256495-novata_sedmitsa_zapochva_s_hubavo_vreme_posle_zimata_se_zavrashta", "text": "\n Днес ще преобладава слънчево време, в сутрешните часове и преди обяд на отделни места в низините и котловините видимостта ще е намалена. Ще духа слаб вятър от запад-югозапад. Минималните температури ще са между минус 3 и 2 градуса. Дневните температури ще се повишат и максималните ще са между 8 и 13 градуса, сочи прогнозата на НИМХ. \r\n  \r\nПо Черноморието ще преобладава слънчево време, но по-късно през деня ще се появи предимно висока облачност. Ще духа слаб до умерен югозападен вятър, който около обяд ще се ориентира от югоизток. Максималните температури ще са между 7 и 9 градуса. Температурата на морската вода е 6-7 градуса. Вълнението на морето ще е 1-2 бала. \r\n  \r\nНад планините ще преобладава слънчево време. Ще духа до умерен северозападен вятър, който след обяд ще се ориентира от запад-югозапад. Температурите ще се повишават и максималната на височина 1200 метра ще е около 5, на 2000 метра - около минус 1 градус. \r\n\r\n Седмицата ще започне с високи за февруари дневни температури - максималните в по-голямата част от страната ще бъдат между 11 и 16 градуса. Минимални - между минус 2 и 3 градуса. Ще преобладава слънчево време, но преди обяд на места в низините и котловините ще има условия за мъгли. Вятърът ще се ориентира от юг-югозапад и след обяд в Източна България и по северните склонове на планините временно ще се усили. \r\n\r\n По-късно през деня облачността от запад ще се увеличава и вплътнява. Привечер и през нощта срещу вторник и във вторник, с преминаването на бърз студен атмосферен фронт, на места от запад на изток ще превали дъжд, в планините - сняг. \r\n\r\n От запад-северозапад, с усилване на вятъра, ще нахлува студен въздух и още през нощта срещу вторник във високите котловинни полета на Западна България, в Предбалкана, а през деня във вторник и в Лудогорието, дъждът ще премине в сняг. \r\n  \r\nПо преминаването на самия фронт валежите ще са временно интензивни, но значителни количества не се очакват. Минималните температури ще са между минус 1 и 4 градуса, в югоизточните райони до 8, максимални - предимно между 5 и 10 градуса, по-ниски в котловините на Западна България. \r\n\r\n   \r\n \n\t\t\t\t\t\t", "date": "2019.02.10", "title": "Новата седмица започва с хубаво време, после зимата се завръща"}
{"url": "http://www.bnews.bg/article/256498-venetsuelskata_petrolna_kompaniya_opitala_da_iznese_darzhavni_sredstva_v_balgariya", "text": "\n Според депутата от венецуелския национален парламент Карлос Папарони Венецуелската национална петролна компания \"Петролеос де Венесуела\" (PDVSA) се е опитала да изнесе държавни средства в България. Това съобщава руската информационна агенция \"Нюз\", цитирана от БТА. \r\n  \r\n\"Петролеос де Венесуела иска да използва брокерска къща в България, за да продължи да краде парите на Венецуела. Вече се свързахме с България!\", заяви депутатът в Туитър, уверявайки, че изнасянето на средства ще бъде преустановено незабавно. \r\nХуан Гуайдо, самопровъзгласил се за временен президент на Венецуела, потвърди тази информация, отбелязва агенцията. \r\n  \r\nГуайдо планира да използва приходите на държавното петролодобивно предприятие, за да финансира отстраняването на президента Николас Мадуро, съобщи по-рано Ройтерс. \r\n  \r\nМеждувременно стана ясно и че \"Петролеос де Венесуела\" е поискала от клиентите на своите съвместни предприятия да депозират приходите от продажби в сметка, открита неотдавна в руската \"Газпромбанк\". За това съобщава Ройтерс, като се позовава на свои източници и вътрешен документ, до който е получила достъп. \r\n\r\n Решението на \"Петролеос де Венесуела\" беше взето след като САЩ наложиха тежки финансови санкции на 28 януари, целящи да попречат на венецуелския президент Николас Мадуро да получи достъп до петролните приходи. Оттогава предприятието притиска своите чуждестранни партньори в съвместни предприятия в нефтодобивния регион Ориноко да решат официално дали ще продължат проектите. \r\n  \r\nСред тези чуждестранни партньори са норвежката петролна компания Екуинор (Equinor), американският петролен гигант Шеврон (Chevron) и френската компания Тотал (Total). \r\n  \r\nОсвен това \"Петролеос де Венесуела\" е наредила на съвместното си предприятие Петроседено да спре добива на изключително тежък петрол поради липса на горива, с която да разрежда добитите количества. Причината е, че доставчиците от САЩ не могат да изнасят горива за Венецуела поради санкциите, отбелязва Ройтерс. \r\n \n\t\t\t\t\t\t", "date": "2019.02.10", "title": "Венецуелската петролна компания опитала да изнесе държавни средства в България?\r\n"}
{"url": "http://www.bnews.bg/article/256500-v_dubay_zapochna_sedmata_svetovna_pravitelstvena_sreshta_na_varha", "text": "\n Световната правителствена среща на върха започна работа днес в Дубай, Обединените арабски емирства. Целта на тазгодишното седмо издание на срещата е да се подобри животът и благосъстоянието на седемте милиарда души на планетата чрез активен диалог по здравеопазването, енергетиката, образованието, хранителната сигурност и технологиите, заяви пред журналисти в навечерието на форума министърът по правителствените въпроси и бъдещето Мохамад Абдула Ал Гергауи. \r\n\r\n Тридневното събитие, на което се очакват над 6000 посетители, ще бъде по-голямо от миналогодишното, посочва БТА. В него ще участват представители от 140 страни и 30 международни организации, които ще се включат в 200 панелни сесии и 16 специални форуми, отбеляза министърът, който е председателстващ на срещата на върха. \r\n  \r\n\"Днешният свят е взаимносвързан, постоянно променящ се и под влиянието на фактори, общи за всички правителства. Няма развиващи се и развити страни, а просто над седем милиарда души, търсещи по-добро здраве, по-добро образование, равен достъп до технологиите, справедливо разпределение на храна и енергия, и щастлив и мирен живот\", посочи министърът, цитиран от местни медии. \r\n\r\n Той изтъкна, че срещата на върха се е превърнала в източник за вдъхновение за правителства и граждани с успешните си глобални модели за развитие, в което технологиите и международната търговия играят ключова роля в изграждането на отношения между правителствата и техните граждани за постигане на по-добро бъдеще за човечеството. \r\n  \r\nСветът понесе много страдания поради провалите на правителства и тези провали станаха тежко бреме за народите и обществата, заяви Мохамад Ал Гергауи. За да се справят с тези проблеми и да направят промените, необходими за по-добро бъдеще, правителството на ОАЕ и правителствата по света трябва да се фокусират върху ключови въпроси като образованието, здравеопазването и транспорта, отбеляза министърът. \r\n \n\t\t\t\t\t\t", "date": "2019.02.10", "title": "В Дубай започна седмата Световна правителствена среща на върха"}
{"url": "http://www.bnews.bg/article/256497-sasht_i_rusiya_vnesoha_svoi_rezolyutsii_v_oon_za_venetsuela", "text": "\n Съединените щати призовават Съвета за сигурност на ООН да призове официално за свободни и честни президентски избори с международни наблюдатели във Венецуела, съобщи Ройтерс и отбеляза, че това е накарало Русия да внесе конкурентна проекторезолюция. \r\nДипломати от 15-те държави членки на Съвета за сигурност са се срещнали при закрити врата, за да обсъдят изготвената от САЩ проекторезолюция. В нея се изразява \"пълна подкрепа за Националното събрание като единствената демократично избрана институция\" във Венецуела. \r\n  \r\nПо време на обсъждането на американския текст Русия, която обвини Вашингтон, че подпомага опит за преврат във Венецуела, е предложила алтернативен текст, казват дипломати. \r\nВ него се изразява \"загриженост заради опитите за намеса във въпроси, които са изцяло в рамките на вътрешната юрисдикция\". Изразява се и \"безпокойство заради заплахите за употреба на сила срещу териториалната цялост и политическата независимост\" на Венецуела. \r\n  \r\nНе е ясно дали и кога ще бъдат предложени за гласуване проекторезолюциите. За да бъдат приети, те се нуждаят от гласовете на девет страни, както и да не им бъде наложено вето от САЩ, Великобритания, Франция, Русия или Китай. \r\n \n\t\t\t\t\t\t", "date": "2019.02.10", "title": "САЩ и Русия внесоха свои резолюции в ООН за Венецуела"}
{"url": "http://www.bnews.bg/article/256502-parvata_partida_humanitarna_pomosht_za_venetsuela_e_dostavena_v_kolumbiya", "text": "\n Първата партида хуманитарна помощ за жителите на Венецуела беше доставена в колумбийския град Кукута, съобщи в Туитър Държавният департамент на САЩ, цитиран от ТАСС. \r\n\"Ще продължим да работим с Хуан Гуайдо и нашите партньори за доставката на хуманитарна помощ на нуждаещите се венецуелци\", се подчертава в съобщението на Държавния департамент. Не се съобщава какво съдържа доставката. \r\n  \r\nЗа пристигането на първите контейнери с хуманитарни товари в пограничния град Кукута съобщи в четвъртък телевизия \"Виво плей\". \r\nНа 23 януари венецуелският опозиционен лидер Хуан Гуайдо се самопровъзгласи за изпълняващ длъжността президент, два дни, след като назначението му за председател на националния парламент беше анулирано от Конституционния съд, отбелязва ТАСС. \r\nВашингтон го призна за законен държавен глава още същия ден, последван от редица други страни. Действащият президент на Венецуела Николас Мадуро определи случилото се като опит за държавен преврат. \r\n \n\t\t\t\t\t\t", "date": "2019.02.10", "title": "Първата партида хуманитарна помощ за Венецуела е доставена в Колумбия"}
{"url": "http://www.bnews.bg/article/256503-grigor_iska_da_igrae_za_balgariya_na_kupa_deyvis", "text": "\n Григор Димитров има желание да играе с националния отбор за купа \"Дейвис\". Той обаче все още не е решил дали това ще се случи през 2019 г., обясни мениджърът на тенисиста Георги Стоименов пред \"Дневник\". \r\n\r\n В четвъртък капитанът на България за купа \"Дейвис\" Тодор Енев изрази надежди \"нашата първа ракета да вземе участие\". \"Защото все пак ще му е нужно за участието на олимпиада през 2020 г. и разбира се разчитам на него\", каза той пред \"Диема спорт\". \r\n\r\n Стоименов заяви, че \"Григор също се надява да играе за купа \"Дейвис\". \"През годините различни фактори не са му позволявали да играе\", допълни мениджърът на най-добрия български тенисист. \r\n\r\n Заради промяната на формата в купа \"Дейвис\" България се изкачи служебно във Втора група на зона \"Европа/Африка\". Националите ще гостуват на Южна Африка, чиято първа ракета е финалистът от последния \"Уимбълдън\" и №5 в света Кевин Андерсън. \r\n\r\n Мачовете ще се играят през април или септември. Точните дати тепърва предстои да бъдат уточнение, обявиха от Българската федерация по тенис. Засега потвърдените имена в българския състав са тримата участници в основната схема на \"София оупън\" - Димитър Кузманов, Александър Лазаров и Адриан Андреев. \r\n\r\n Григор Димитров не е играл за купа \"Дейвис\" от юли 2015 г. Тогава той взе участие в един мач срещу Люксембург, като записа убедителна победа с 6:1, 6:2, 6:4 срещу Жил Кремер. Това му даде възможност да се класира за олимпийските игри в Рио де Жанейро през 2016 г., където отпадна в първия кръг от Марин Чилич. \r\n\r\n Димитров, който дебютира в турнира през 2008 г., има 16 победи в 17-те си индивидуални мача за купа \"Дейвис\". \r\n\r\n   \r\n \n\t\t\t\t\t\t", "date": "2019.02.10", "title": "Григор иска да играе за България на купа \"Дейвис\""}
{"url": "http://www.bnews.bg/article/256499-merkel_otkri_nay_golyamata_v_sveta_sgrada_na_razuznavatelna_sluzhba", "text": "\n Германският канцлер Ангела Меркел откри новият комплекс на германската Федерална информационна служба (БНД). \r\n  \r\nКомплексът в Берлин е строен в продължение на 12 години, а разходите са над 1 милиард евро. Размерът на комплекса на разузнавателната служба е колкото шест футболни игрища. \r\n\r\n На служителите в него е забранено да внасят лични мобилни телефони или лаптопи. Те не трябва да използват и проверяват личните имейл адреси, както и социални мрежи. \r\n  \r\nВ края на работния ден всички карти за влизане в сградата се заключват в сейф. Сградата се намира в близост до Берлинската стена и е една от най-секретните сгради в Германия. \r\n\r\n „В този свят, който все по-често е тревожен и объркан, сега повече от всякога, Германия се нуждае от силна и ефективна разузнавателна служба\", каза Меркел на откриването на най-голямата сграда в света за тази цел. \r\n \n\t\t\t\t\t\t", "date": "2019.02.10", "title": "Меркел откри най-голямата в света сграда на разузнавателна служба"}
{"url": "http://www.bnews.bg/article/256520-23_osvedomitelni_agentsii_podpisaha_v_dubay_harta_za_tolerantnost", "text": "\n Ръководители на 23 осведомителни агенции, сред които БТА, участващи в Световната правителствена среща на върха в Дубай, подписаха \"Харта на осводемителните агенции за толерантност\". \r\n\r\n В документа се изтъква, че подписалите го ще се стремят принципите на толерантността да заслужат постоянно отразяване от медиите, за постигане на мирно съвместно съществуване между хората от различни религии, секти, доктрини, идеологии и всякакви други различия. \r\nЗа тази цел агенциите се ангажират да засилят медийното съдържание, свързано с търпимостта и да си обменят новини, снимки, видео и други журналистически материали за инициативи и проекти, целящи укрепването на ценностите и принципите на толерантност, за културни и социални програми, допринасящи изграждането на толерантни общества. \r\n\r\n Под документа сложиха подписите си генералните директори на национални осведомителни агенции на страни от Близкия изток, Европа, Азия и Латинска Америка. \r\n \n\t\t\t\t\t\t", "date": "2019.02.10", "title": "23 осведомителни агенции подписаха в Дубай Харта за толерантност"}
{"url": "http://www.bnews.bg/article/256504-kmetat_na_voyvodinovo_romite_nyamat_pravo_da_se_varnat_bez_tok_i_voda_sa_nyakoy_gi_e_provokiral_za_da_doydat", "text": "\n Ново напрежение се породи вчера във Войводиново. В събота роми се опитаха да се върнат в къщите си. А това доведе до недоволството на местните и те излязоха на спонтанен протест. Това веднага предизвика намесата на полицията, за да не се стигне до сблъсъци. Ситуацията в селото и махалата днес е спокойна. \r\n\r\n \"В момента нямат право да се върнат, къщите са необитаеми - няма вода, няма ток\", заяви пред Нова тв Димитър Тосев, кмет на Войводиново. \r\n\r\n \"Според мен ситуацията е по-различна. Някой им е дал съвет да се върнат. Според мен е провокация, за да видят какво ще се случи\", коментира още Тосев. \r\n\r\n В събота със семействата, които се опитаха да се върнат, е имало представители на правозащитни организации. \r\n\r\n \"Бяха двама, единият се представи, че е от Хелзинкския комитет, но не ми е показал документ\", заяви Тосев. \r\n\r\n По думите му в момента в селото незаконните къщи са 17, а събарянето им най-вероятно ще започне през март. \r\n \n\t\t\t\t\t\t", "date": "2019.02.10", "title": "Кметът на Войводиново: Ромите нямат право да се върнат - без ток и вода са! Някой ги е провокирал, за да дойдат!"}
{"url": "http://www.bnews.bg/article/256512-ot_slanchaka_do_bryuksel_bezmerna_naglost_gotvyat_toaletnoto_vitse_simeonov_za_evrodeputat", "text": "\n След като обиди майките на деца с увреждания, вилня по култовите заведения из родното Черноморие и за финал направи любовницата си вицепремиер, Валери Симеонов е решил да става евродепутат!  \r\n\r\n \"Не се наяде!\", би казал народът. Алчността и наглостта на този човек несъмнено минават всички поносими граници.  \r\n\r\n НФСБ обяви номинацията на Валери Симеонов за водач на листата за предстоящите европейски избори. Това е предложението на бургаската структура, а към нея почти сигурно ще се присъединят и варненската, и пловдивската структура. \r\n\r\n Ръководството на НФСБ дава извънредна пресконфернция в Гранд хотел и СПА \"Приморец\". \r\n\r\n Пред медиите застанаха депутатът от НФСБ и зам.-председател на партията Валентин Касабов, областният лидер на НФСБ за Бургас Иван Кузманов и общинският Ивайло Вагенщайн. \r\n\r\n Симеонов е категорично решен да продължи да точи от парите на българския народ, но вече под формата на заплата от ЕП, дневни бонуси и командировъчни.  \r\n \n\t\t\t\t\t\t", "date": "2019.02.10", "title": "От Слънчака до Брюксел: БЕЗМЕРНА НАГЛОСТ! Готвят тоалетното вице Симеонов за евродепутат!"}
{"url": "http://www.bnews.bg/article/256514-dokato_nyakoi_rayoni_na_sasht_bedstvat_v_drugi_se_radvat_na_snega", "text": "\n Жителите на Северозападното тихоокеанско крайбрежие на САЩ се наслаждават на необичайния обилен снеговалеж, който им позволи да излязат по улиците и да се попързалят с шейни, ски и дори с кошове за пране, съобщава Ройтерс. \r\n\r\n В Такома ентусиасти си организираха бой със снежни топки, след като се отзоваха на призив за необичайното събитие във „Фейсбук“. \r\nЗа този регион е по-типичен леденият зимен дъжд. Тази година обаче на места близо 30-сантиметрова снежна покривка. Синоптиците предупредиха, че в началото на седмицата се очакват нови обилни снеговалежи. \r\n\r\n Заради ниската видимост и непочистени писти бяха отменени стотици полети от летищата в Сиатъл и Портланд. Затворени са и няколко централни магистрали в източната част на щата Вашингтон. Около 50 000 домакинства са без ток. \r\n\r\n Докато в Такова, едни се радват на снега обаче, на места в централната част на щата снегонавяванията образуваха близо еднометрови преспи, които блокираха пътищата. Регистрирани са и множество катастрофи заради заледени участъци от магистралите. \r\n\r\n Близо 180 бездомни прекараха изминалите денонощия в специално създадени от властите в Сиатъл приюти. Подобни мерки бяха взети и в Портланд. \r\n  \r\nДруги части на страната също изпитват затруднения заради времето. В Хавай жителите на крайбрежните райони трябваше да се евакуират заради огромни приливни вълни и внезапни наводнения. \r\n \n\t\t\t\t\t\t", "date": "2019.02.10", "title": "Докато някои райони на САЩ бедстват, в други се радват на снега"}
{"url": "http://www.bnews.bg/article/256494-pochitame_sv_valentina_i_sv_haralampiy_gospodar_na_bolestite", "text": "\n На 10 февруари православната църква почита паметта на Св. Харалампий - християнският светец-лечител и Света Валентина. \r\nХаралампий живял през II век в Магнезия, Мала Азия. Той бил много праведен и още приживе показвал своята святост, разпространявайки Божието слово. А не след дълго станал епископ и имал голямо влияние върху хората. \r\nИмператор Септимий Север започнал страшно гонение над християните. Първото условие за пощада на живота било да се поклонят на идолите и да им пренесат жертви. Ако откажат, били подлагани на невероятно жестоки мъчения. Същата съдба сполетяла и Свети Харалампий. Той бил на повече от 100 години, когато го заловили и принуждавали доброволно да се отрече от Христос. Преди езичниците да поведат Свети Харалампий към мястото за екзекуция, той издъхнал. \r\nЗа Св. Валентина е известно, че тя е живяла в околностите на Кесария Палестинска. Тя става жертва на гоненията срещу християните 308 г. при Максимилиан ІІ Галерий (308-313 г.). Когато мъчителите се опитват да я накарат насила да принесе жертва в езическия храм, тя хвърля камък върху жертвеника и се обръща с гръб към горящия на него огън. Тази постъпка предрешава съдбата й - езичниците я обезглавяват. \r\nСв. Харалампий е християнският светец-лечител, който според поверието държи всички болести. Той е смятан за покровител на меда и пчеларите, които смятат 10 февруари за свой професионален празник. А народът нарича този ден още Хараланбей, Араланбей, Чуминден, Харалапинден. \r\nНа този празник не се върши никаква домашна работа, да не се разсърди светецът и да пусне болестите. Само жените месели обреден хляб с орнаменти кръст, няколко пъпки, имитиращи чумата, и по края на питата - венец, символ на здравето. Докато ставал хляба, носели мед в църквата да бъде осветен на специална празнична литургия. С този мед се ядяла питата, чупела се за здраве, а меда пазели като цяр до догодина. \r\nОще едно поверие свързваме с празника - Араланбей „араландисва” земята, т.е. тя се затопля и може да започне обработката й. \r\nНа този ден се прави и освещаване на меда. Всеки, който иска да има мед за цяр или просто благословен, го носи в църквата и свещеникът чете молитва. \r\nНа 10 февруари имен ден празнуват:  \r\n \n\t\t\t\t\t\t", "date": "2019.02.10", "title": "Почитаме Св. Валентина и Св. Харалампий – господар на болестите "}
