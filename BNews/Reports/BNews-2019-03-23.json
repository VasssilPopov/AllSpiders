{"url": "http://www.bnews.bg/article/258753-pleyofi_bez_lebron_za_parvi_pat_ot_2005_a", "text": "\n Леброн Джеймс няма да играе плейофи в НБА през този сезон, след като неговият Лос Анджелис Лейкърс официално загуби шансовете си за класиране. \r\n\r\n \"Езерняците\" загубиха със 111:106 от Бруклин Нетс и записаха десето поражение в последните 11 мача. \r\n\r\n Леброн няма да играе плейофи за първи път от 2005 година, а отборът му ще ги пропусне за пета поредна година. \r\n\r\n Джавел Макгий завърши с 33 точки и 20 борби за Лейкърс, а Джеймс бе много близо до трипъл-дабъл - 25 точки, 14 асистенции и девет борби. \r\n\r\n Най-резултатен за победителите бе Джо Харис с 26 точки. Бруклин е една от позитивните изненади през тази година и е много вероятно да играе плейофи. В битка е с Детройт, Маями, и Орландо за три позиции. \r\n \n\t\t\t\t\t\t", "date": "2019.03.23", "title": "Плейофи без Леброн за първи път от 2005-а"}
{"url": "http://www.bnews.bg/article/258751-golyam_protest_sreshtu_brekzit_podgotvyat_v_london", "text": "\nКампанията за нов референдум за брекзит \"Народен вот\" (People's Vote) се надява да привлече над 700 000 души на шествие днес в центъра на Лондон, заявиха организаторите.\r\n\r\nМилиони британци се включиха вече в петиция срещу излизането от Европейския съюз. В нея  близо четири милиона души настояват Великобритния да не напуска ЕС.\r\n\r\nВсяка минута броят на участниците в петицията се увеличава с хиляди. На моменти се стига до блокиране на сайта поради натоварения трафик.\r\n\r\nПетицията изисква нова дискусия в парламента. Подобна подписка имаше и на привържениците на брекзит без сделка, но тя събра едва 170 000 души. \n\t\t\t\t\t\t", "date": "2019.03.23", "title": "Голям протест срещу брекзит подготвят в Лондон"}
{"url": "http://www.bnews.bg/article/258752-23_godishno_momiche_postrada_pri_katastrofa_kray_blagoevgrad", "text": "\n 23-годишна водачка на лек автомобил е с охлузване на ръката след катастрофа на главен път Е-79, станала на 100 метра преди кръговото кръстовище край село Бараково. \r\nПътният инцидент стана в 9.45 часа в събота. Лекият автомобил „Ситроен“ на момичето от Дупница е ударен от „Опел“ със софийска регистрация, който ѝ е отнел предимството. \r\n\r\n „Опел“-ът излиза от автомагистрала „Струма“, а „Ситроен“-ът му идва отляво откъм квартал „Левски“ на град Кочериново. След удара \"Ситроен\"-ът се обръща по таван, другият лек автомобил, в който пътуват 5 души, е ударен отпред вдясно. \r\n\r\n Водачката на „Ситроен“-а, която пътувала сама, се освободила от колана и излязла от колата. На място пристигна линейка от ЦСМП-Благоевград, която я транспортира до МБАЛ. Момичето е с охлузвания на ръката, като след направения ѝ скенер не са установени тежки травми. \r\nВ 10.10 часа на мястото пристигна патрулка на „Пътна полиция-КАТ”, служителите изясняват причините за произшествието. \r\n\r\n   \r\n \n\t\t\t\t\t\t", "date": "2019.03.23", "title": "23-годишно момиче пострада при катастрофа край Благоевград!"}
{"url": "http://www.bnews.bg/article/258756-e_sistemata_za_sledene_na_lekarstvata_shte_zaraboti_nay_rano_prez_may", "text": "\n По закон електронната система за следене на количествата на лекарствата у нас вече трябваше да съществува. Процесът обаче се бави, съобщава bTV. \r\n\r\n Здравното министерство публикува за обществено обсъждане наредбата, която казва кой, как и в какъв срок ще докладва чрез системата количествата лекарства по Здравна каса, които внася, продава в страната или пък изнася. \r\n\r\n Системата ще се администрира от Агенцията по лекарствата и ще генерира списък с недостигащите у нас. За тях износът временно ще се спира. \r\n\r\n Обществена поръчка за изграждане на системата не е обявена. Здравните власти твърдят, че се справят със собствени сили и обясняват, че при нужда от надграждане ще похарчат не повече от 300 000 лв.  \r\n\r\n В момента системата се тества. Информация в нея трябва да подават всички играчи на пазара, за да е ясно кой колко лекарства е внесъл, продал в страната или пък изнесъл. При старта на системата ще се подават данни за шест месеца назад, за да могат да се изчислят първите дефицити на медикаменти. \r\n\r\n \"Ако аптеката не е разполагала със софтуер, тя няма как да подаде такава информация и това може би ще е един от проблемите\", твърди Светослав Крумов от Фармацевтичния съюз. \r\n\r\n Търговците трябва да са технически обезпечени, да разполагат с нужните системи и с електронен подпис. Процесът по изпращане на данните ще да бъде атоматизиран. Обмисля се как да се унифицира информацията за лекарствата, за да не настане хаос. \r\n\r\n \"Това, което ние със сигурност ще искаме да бъде допълнено в наредбата, е защитата на данните\", заяви Боряна Маринкова, изпълнителен директор на БАРПТЛ. \r\n\r\n Данните ще бъдат криптирани и достъп до тях ще имат само оторизирани лица с електронен подпис, уверява здравното министерство. През март и април ще бъдат провеждани тестове, обучения и срещи със заинтересованите страни. \r\n\r\n \"Прозрачността,  обученията, които ще бъдат направени, ще бъдат толкова, че според мен няма да се компрометира началото на въвеждането на информацията\", увери зам.-министърът на здравеопазването Жени Начева. \r\n\r\n Системата ще заработи най-рано през май. Ще изчислява недостига на лекарства и всяка седмица ще генерира списък със забранените за износ. Първият списък би трябвало да е готов най-рано в края на юли. \r\n \n\t\t\t\t\t\t", "date": "2019.03.23", "title": "Е-системата за следене на лекарствата ще заработи най-рано през май"}
{"url": "http://www.bnews.bg/article/258760-tsacheva_podala_ostavka_za_da_ne_tezhi_na_borisov_izliza_v_otpusk_dokato_deputatite_glasuvat_otteglyaneto", "text": "\n \"Оставката е личен акт. Във времето съм показала, че мога да нося отговорност. Не искам името ми да тежи на премиера Борисов и на партията. Така се прави\". Така правосъдният министър Цецка Цачева обясни мотивите си да подаде оставка след скандала с купения от нея апартамент на доста занижени от пазарните цени в луксозен блок, построен от строителната компания \"Артекс\" в столичния кв. \"Изток\". \r\n\r\n Молбата й за напускане идва след като тази сутрин премиерът Бойко Борисов я извика в Министерския съвет заради скандала с евтините жилища, с които тя, шефът на парламентарната група на ГЕРБ Цветан Цветанов, зам.-министърът на спорта Ваня Колева и шефът на парламентарната комисия по култура Вежди Рашидов си купиха от \"Артекс\". \r\n\r\n \"Натиск не е имало. Еднолично реших, че не мога да изпълнявам длъжността министър на правосъдието, докато текат проверките\", каза още Цачева. Тя допълни, че е разговаряла с премиера и го е уведомила, че ще си пусне платен отпуск, докато парламентът гласува оставката й. \r\n\r\n Цачева обяви оставката си в Стара Загора преди да се включи в международна научна конференция на Зонта Интернешънъл \"Жените след 100\". Панелът с нейно участие започна в 14 часа, тя говори за домашното насилие - проблеми и добри практики. \r\n\r\n Междувременно от правителствената информационна служба обявиха, че премиерът Бойко Борисов е приел оставката на министъра на правосъдието Цецка Цачева. \r\n\r\n \"Двамата разговаряха и обсъдиха свързаната с името й имотна сделка. Пред премиера министър Цачева заяви решението си, че подава оставка и не желае създалото се напрежение да се пренася върху работата на правителството\", казват от \"Дондуков\" 1. \r\n \n\t\t\t\t\t\t", "date": "2019.03.23", "title": "Цачева подала оставка, за да не тежи на Борисов! Излиза в отпуск, докато депутатите гласуват оттеглянето ѝ!"}
{"url": "http://www.bnews.bg/article/258757-mozhe_da_nyama_treto_glasuvane_po_sdelkata_na_mey_za_brekzit", "text": "\n Британският премиер Тереза Мей съобщи на депутатите, че може да не подложи плана си за Брекзит на гласуване в парламента идната седмица, предаде Асошиейтед прес. \r\n\r\n В писмо до депутатите министър-председателката тази нощ им съобщи, че ще внесе сделката за ново гласуване в парламента, \"ако стане ясно, че има достатъчно подкрепа\". \r\n\r\n Тя отбеляза също, че ще ѝ е необходимо одобрението на председателя на Камарата на общините Джон Бъркоу, за да предложи споразумението си за гласуване за трети път въпреки възраженията му. Бъркоу заяви, че трети вот би нарушил парламентарните правила, ако споразумението не претърпи промени. \r\n\r\n В писмото Мей напомня, че ако сделката бъде одобрена, Великобритания ще напусне Европейския съюз на 22 май - дата, договорена с европейската страна. \r\n\r\n Депутатите отхвърлиха сделката два пъти и в последните дни не показват склонност да я подкрепят. Ако споразумението не бъде одобрено, по план Великобритания би трябвало да напусне Европейския съюз на 12 април. \r\n\r\n Днес в центъра на Лондон е свикано шествие в подкрепа на втори референдум, който би дал възможност на британците да останат в ЕС въпреки вота от 2016 г. за напускане. Организаторите очакват в него да вземат участие близо 1 млн. души и то да стане е една от най-мащабните протестни прояви. Над 4 милиона души тези дни подписаха само за броени часове електронна петиция в подкрепа на спирането на процедурата по чл. 50, който официално задейства процеса на Брекзит. \r\n\r\n Походът в центъра на столицата ще завърши пред сградата на парламента, който продължава да е разделен по отношение на развода. Въпреки седмиците на разширени дебати, консенсус по предстоящите стъпки не се очертава. \r\n\r\n В писмото си до депутатите Май отбелязва, че все още има опции, включващи удължаване на срока, което обаче ще изисква Великобритания да участва в изборите за Европейски парламент през май. \r\n\r\n Тя посочва, че Лондон може да отмени задействането на чл. 50, но това би било предателство към вота за напускане на ЕС, а също, че е възможно Великобритания да напусне и без сделка. \r\n\r\n В помирителен тон министър-председателката предложи да се срещне с депутатите, за да обсъдят политиката за Брекзит, след като в речта си в четвъртък през нощта тя изглежда обиди мнозина законодатели, като обвини парламента за буксуването на процеса за Брекзит. \r\n \n\t\t\t\t\t\t", "date": "2019.03.23", "title": "Може да няма трето гласуване по сделката на Мей за Брекзит"}
{"url": "http://www.bnews.bg/article/258741-taksa_zelena_zona_za_parkirane_na_ulitsa_bez_asfalt", "text": "\nШофьори плащат за „Зелена зона”, но паркират в дупки и прах. Става въпрос за ул. „Добруджански край” в столичния квартал „Възраждане”, на която няма дори пътна настилка. \r\n\r\nЙосиф Антонов работи в района и често идва с личния си автомобил. Вчера на улицата го посрещнал служител на Центъра за градска мобилност с напомняне, че трябва да пусне есемес.\r\n\r\n„Като навлязох в улицата, видях знака и видях какво е състоянието на улицата, си викам: „Това не е възможно”, разказа Антонов.\r\n\r\nЕдинственото нещо, което подсказва, че там е „Зелена зона”, е табелата в началото на улицата.\r\n\r\nСпоред Столичната община живущите в района сами са пожелали да бъде въведена зелената зона, за да се избегне нерегламентираното паркиране. От квартала обаче допълват, че идеята им е била улицата първо да се ремонтира, тъй като постоянно чупят колите си.\r\n\r\n„Хората са шокирани, а най-шокиращото е скоростта, с която се слагат скобите. Възможността да събират пари е налице, но няма абсолютно никаква услуга срещу тези пари”, каза Георги Манев, жител на ул. „Добруджански край”.\r\n\r\nОт район „Красно село” увериха, че ремонтът на улицата ще започне през лятото: „Няма как една дори и на пръв поглед не улица да не бъде вкарана в зоната, тъй като и отдолу – в район „Възраждане” всичко е в зона”, каза за bTV кметът на района Христо Апостолов.\r\n\r\nТой поясни, че зоната се въвежда за цели карета, а не за отделни улици.\r\n\r\nТака или иначе, до започването на ремонта таксата за шофьорите на ул. „Добруджански край” остава в сила. \n\t\t\t\t\t\t", "date": "2019.03.23", "title": "Такса „Зелена зона” за паркиране на улица без асфалт"}
{"url": "http://www.bnews.bg/article/258743-nad_60_sa_veche_zhertvite_na_vzriva_v_himicheski_zavod_v_kitay", "text": "\n Броят на жертвите при експлозията в завода за пестициди в източната китайска провинция Цзянсу се покачи на 62, съобщиха китайските държавни медии. \r\n\r\n Така това става една от най-тежките промишлени злополуки за последните години, предаде ДПА. \r\n\r\n Китайската телевизия съобщи, че 28 души все още са в неизвестност, а 34 са в критично състояние. Според данните други 60 души са тежко ранени. \r\nВластите в град Янчън заявиха пред репортери, че след взрива в болница е оказано лечение на 640 души. \r\n\r\n Злополуката стана в четвъртък следобед в завод за пестициди на химическата компания \"Цзянсу тянцзаи\" в Янчън, в който работели 195 души. \r\n\r\n Китайският президент Си Цзинпин и премиерът Ли Къцян призоваха за цялостно разследване и за действия, за да бъдат предотвратени подобни промишлени аварии за в бъдеще. \r\n\r\n Компанията \"Цзянсу тянцзаи\" преди е била поставяна под наблюдение заради занижени стандарти за безопасност. \r\n\r\n Злополуката е една от най-тежките след август 2015 г., когато в Тянцзин избухна химически склад, при което загинаха 173 души. \r\n \n\t\t\t\t\t\t", "date": "2019.03.23", "title": "Над 60 са вече жертвите на взрива в химически завод в Китай"}
{"url": "http://www.bnews.bg/article/258746-kraynodesniyat_ekstremizam_stava_po_agresiven", "text": "\n Нова Зеландия пренебрегна опасността от крайнодесен екстремизъм, макар че той има корени отдавна, заяви в интервю за БНР проф. Дъглас Прат - специалист по религиозни учения и влиянието им в модерното общество от Университета в Уайкато. \r\n\r\n „Очевидно е, че крайнодесният екстремизъм набира сила. Той става не само по-разпространен, но и по-агресивен. Паралелът между терора в Нова Зеландия и направеното от Брайвик почти преди десетилетие е стряскащ. Екстремисти, вълци - единаци с огнестрелно оръжие. И двамата избират невинни жертви и стрелят без да им мигне окото. Разликата е, че Брайвик избра лагер на младежка организация, докато терористът от Нова Зеландия – мюсюлмани“, коментира той в предаването \"Събота 150\". \r\n\r\n Експертът подчерта, че саморадикарилизиралите се хора, основно чрез съдържание в интернет, са много опасен феномен, независимо дали става въпрос за ислямски екстремисти, радикалисти, които вярват в превъзходството на бялата раса, християнски екстремисти или с каквито и да е други убеждения: \r\n\r\n \"Това, за което малко се говори, но е огромен проблем, е рерадикализацията. Много хора обвиняват мюсюлманите за случилото се, защото разбират терористичния акт като отговор на предишни действия на мюсюлмански екстремисти. Именно затова трябва да обърнем внимание на рередикализацията като явление в света, в който живеем“. \r\n\r\n Именно религиозният екстремизъм е най-сериозният проблем пред света, категоричен е и Скот Ейтрън, който изучава радикализацията и процесите в Близкия Изток. \r\n\r\n „Те наистина са вълци-единаци, но те са свързани чрез интернет, чрез определени идеи и движения и дори чрез организации. Терористът в Нова Зеландия е вдъхновен от Дилън Руф, който уби чернокожи в църква в Съединените щати, и от Андерш Брайвик, който уби ученици по време на летен лагер в Норвегия. Също така той черпи вдъхновение от Рено Камю - френски писател и философ, който е написал \"Великата Замяна\". Именно така е озаглавен и манифестът на стрелеца от Нова Зеландия“. \r\n\r\n Брайвик и стрелецът от Нова Зеландия имат нарцистичен начин на мислене, смята проф. Хенрик Сиса от Института за изследване на мира в Осло, който изследва обстойно поведението на Брайвик - крайнодесния екстремист, отнел живота на 77 души в Норвегия през юли 2011. Той допълни: \r\n\r\n \"Те напълно вярват в абсурдната теза, че това, което ще направят, ще събуди света и ще провокира цяло ново движение. Всъщност, това е заблуда, която принадлежи към всеки вид екстремистка идеология, независимо от какъв човек е изповядвана“. \r\n \n\t\t\t\t\t\t", "date": "2019.03.23", "title": "Крайнодесният екстремизъм става по-агресивен"}
{"url": "http://www.bnews.bg/article/258755-kato_v_lafa_za_pianista_nyama_zashto_da_strelyame_po_natsionalite", "text": "\n България има национален селекционер по футбол, който може и да не е по вкуса на всекиго с изявите си пред медиите. \r\n\r\n Той не разказва сладки приказки, не е \"лаком\" за внимание от камерите и микрофоните и няма подготвени речи - а това е толкова типично за мнозина в спорта и футбола ни. Да не говорим, че е класика и за ръководните хора в коя ли не друга област от ежедневието ни да тичат сами при рояка репортери, за да не изпуснат да се изкажат. \r\n\r\n Петър Хубчев не реже лентички, не се усмихва широко и не обещава да свали звезди, да докара световни и европейски първенства, да играем брилянтен футбол или да бием Бразилия. \r\n\r\n Човекът е реалист. А суровата реалност е такава, че той няма как да се усмихва изкуствено на нея. За разлика от други. \r\n\r\n И когато Хубчев каза след 1:1 с Черна гора в София, че не е недоволен от резултата, това си е съвсем типично негово изказване. Реализъм. \r\n\r\n Докато вицепрезиденти и членове на Изпълкома с неясни функции и мътен принос за играта у нас, не спират да говорят как \"трябва да се класираме\" преди мач и \"това ни е нивото\" след него, треньорът ни поне казва нещата с истинските им имена. \r\n\r\n \"Много неща ни липсват\", бе краткото му заключение. Подобно бе и след като малко не ни стигна да спечелим групата си в Лигата на нациите през есента. \r\n\r\n Можем да си пишем колкото искаме, че не е сериозно да се спасяваш с късна и неправилно отсъдена дузпа у дома срещу Черна гора, но всъщност това са празни приказки. Реално съперникът ни има повече футболни аргументи, за да влезе в мача с надежда за победа. \r\n\r\n Казано малко по-широко - докато другите крачеха, прохождаха, тичаха или си подреждаха фитнеса, за да трупат мускули в продължение на десетилетия, ние не сме мръднали от скамейката, на която опънахме крака някъде в средата на 90-те. \r\n\r\n Това е една от ония пейки в парка, на които някой драска грубо с ножче. Пише \"САЩ 94\", както и \"Парк де Пренс\". Някъде може да е драснато и едно \"Емо Костадинов\". А, да - Стоичков взе \"Златна топка\". \r\n\r\n Толкова е отдавна, че децата ни гледат с недоверие видеоклипове в интернет, за да се уверят, че не им разправяме врели-некипели. Оттогава сме си все там. \r\n\r\n И не искаме да вървим наникъде, защото на хората във футбола явно пейката си им харесва. \r\n\r\n Имаме например процъфтяващо БФС с все по-внушителен бюджет, което е пълно с бизнесмени и кметове. Функционери. \r\n\r\n То реално построи само една хубава база (за себе си и върха на пирамидата - националите) за 15 години управление. Преизбира се с единодушие, познато от едни други времена и конгреси. Значи всички са доволни, какво само мрънкаме! \r\n\r\n Имаме клубове, ръководени от най-богатите хора в държавата, но минали през фалит заради съмнителните схеми, по които това се прави. На хартия фалира само ЦСКА, но да не се лъжем - Берое, Ботев, Локо (Пд), а да не говорим за Левски, в един или друг момент бяха на същия хал. Спасяваха ги по схеми, сливания, преливания, лицензионни подмени и т.н.  \r\n\r\n Други, като Пирин например, направо си ги затриха и опитват да съществуват с ентусиазъм от общността около тях. А оттам е половината от състава на националния тим и в момента, ако се замислим. \r\n\r\n Къде ти тук стратегия, като говорим за оцеляване? Собствениците се сменят (или назначават) през година-две, треньорите - през месец-два, а играчите на водещите ни отбори вече няма смисъл да ги научаваме и запомняме. Пускаш мач следващата седмица и вече са други. Селекция след селекция. \r\n\r\n Произвеждаме нула като спортно-техническо качество, въпреки че имаме много талант на ниво деца и юноши. Защо ли? \r\n\r\n Защото във времена на едни съвсем различни подрастващи, които модерният свят и ежедневие глезят и дърпат в други посоки, нямаме кадри и условия за работа с тях. Не искаме и не можем да ги възпитаме футболът да е техният приоритет. И оттам се преминава вече към вторични и последващи фактори като подготовка, възстановяне, методика, треньорска работа. \r\n\r\n На 14-15 г. са отлични, а на 18, 20, 21 години, юношите ни вече не могат да бият никого. Резултатите ни в последното десетилетие са на нивото на Казахстан, Черна гора, Словения, а скоро ще се изравним и с прогресиращи футболни нации като Люксембург. \r\n\r\n И там ни е мястото, след като решихме, че на скамейката на САЩ 94 ни е удобно. \r\n\r\n Та защо да критикуваме националите, че са направили 1:1 с Черна гора? Елементарна футболна логика. \r\n\r\n В техния състав видяхме Филип Стойкович, който с Цървена звезда влезе в групите на Шампионската лига и там победи Ливърпул. \r\n\r\n Игра Марко Вешович от Легия, шампион на Полша. Никола Вукчевич е халф на Леванте в Примера дивисион, а Марко Янкович преди 2 месеца премина в елитния италиански СПАЛ. \r\n\r\n Мирко Иванич се опъваше на грандове през сезона с беларуския БАТЕ, който направи поредните си страхотни игри в Европа. Адам Марушич е титуляр в Лацио, който се бори за място в топ 4 на Серия А. \r\n\r\n Всички 11 в стартовия им състав без Вукчевич са титуляри в клубните си тимове. На сериозно или поне средно ниво в Европа, без да са звезди или да играят в грандове. \r\n\r\n Всяка седмица тренират или срещат в мач солидни противници. Имат опит от мачове в Шампионската лига и Лига Европа този сезон. Нещо, с което не можем да се похвалим ние. \r\n\r\n Ще кажете - \"да, ама са анонимници, не сме ги чували\". Това също е остаряла логика от нашата камбанария. Тя можеше за последно да е валидна, когато ги посрещахме с Бербатов от Юнайтед, Стилиян от Селтик и Мартин от Атлетико. Сега питайте черногорците колко от нашите те са чували. Знаем си ги ние.  \r\n\r\n Това е, с което разполагаме. Мотивацията на българския отбор не е под съмнение, играчите се опитаха и дадоха всичко, което могат. Така е вече 2 години при Хубчев, поне като настройка и себераздаване. \r\n\r\n Но качеството, рутината, самочувствието от това да не ти пука срещу съперника... То не идва по желание, а се трупа от средата, в която ежедневно играеш и тренираш. \r\n\r\n Има и позитивни моменти. В тима за мача с Черна гора бяха Валентин Антов от ЦСКА (18 г.) и Мартин Минчев от Черно море (17). Вторият даже влезе и за малко не донесе победата с късен гол. Колкото по-бързо ги изнесем (извинявайте за думата, малко по-подходяща за търговски разговор, не за спортен) навън, толкова по-добре. Макар и тази система да не е доказано работеща, защото не е един и двама таланти излязоха рано, а сега... Краев, Вутов - само два примера. \r\n\r\n Затова не стреляйте по националите. Малко като в лафа с пианиста е работата... \r\n\r\n Да бъдем реалисти и да оценим какво имаме. А след това да прецизираме очакванията си към един мач или една квалификационна кампания. \r\n\r\n   \r\n \n\t\t\t\t\t\t", "date": "2019.03.23", "title": "Като в лафа за пианиста, няма защо да стреляме по националите"}
{"url": "http://www.bnews.bg/article/258759-kola_blasna_dve_detsa_kray_stolichen_park", "text": "\n Две деца бяха блъснати от автомобил край столичен парк. Инцидентът е станал в квартал „Света Троица” около 12.00 часа. \r\n\r\n Децата са откарани в „Пирогов”. Едното е в противошокова зала, а другото е без опасност за живота, научи bTV. \r\n\r\n Зад волана е била жена, а свидетели твърдят, че не е успяла да спре, тъй като децата изскочили изневиделица на пътя. \r\n\r\n   \r\n \n\t\t\t\t\t\t", "date": "2019.03.23", "title": "Кола блъсна две деца край столичен парк"}
{"url": "http://www.bnews.bg/article/258748-liderite_na_konservatorite_barekov_zahradil_i_milsam_provedoha_klyuchovi_razgovori_s_borisov_v_ministersi_savet", "text": "\n Бъдеща коалиция между ЕКР и ЕНП, ситуацията с мигрантите в Европа и инвестициите в България обсъдиха тази сутрин с премиера Бойко Борисов, евродепутатът Николай Бареков, президентът на АКРЕ Ян Захрадил и изпълнителният директор на формацията Ричард Милсъм. Вероятен изход - Великобритания напуска без сделка, Борисов предприема крути мерки по повод последните апартаментни скандали в държавата, Ян Захрадил твърдо ще работи и за интересите на България в следващия си европейски мандат, обяви евродепутатът минути след срещата в Министерски съвет. \r\n\r\n Ако сега консерваторите се обединим, ще постигнем много по-добър резултат, това е мнението и на Бойко Борисов, обяви евродепутатът Николай Бареков по телевизия Евроком след срещата. \r\n\r\n Той направи и конкретна прогноза за изборния резултат. По думите му ако “Презареди България” се яви заедно с АТАКА ще постигне резултат за един евродепутатски мандат, но ако към тях се присъедини и ВМРО - то напълно възможно е да бъдат вкарани двама представители в ЕП. Бареков също така е категоричен, че индивидуалното явяване на формациите ще доведе до катастрофални резултати, далеч от очакваните. Ян Захрадил, който също беше гост на предаването, подкрепи думите на Бареков и обяви, че обединени патриотичните консервативни партии ще постигнат много повече. \r\n \n\t\t\t\t\t\t", "date": "2019.03.23", "title": "Лидерите на консерваторите Бареков, Захрадил и Милсъм проведоха ключови разговори с Борисов в Министерси съвет"}
{"url": "http://www.bnews.bg/article/258745-tramp_otmenya_obyavenite_veche_dopalnitelni_sanktsii_sreshtu_severna_koreya", "text": "\n Президентът на САЩ Доналд Тръмп каза, че спира решението на своята администрация за въвеждането на нови санкции срещу Северна Корея и нарежда те да бъдат отменени, предаде Асошиейтед прес. \r\n\r\n Според говорителката на Белия дом Сара Сандърс Тръмп \"харесва председателя Ким и не мисли, че тези санкции ще бъдат необходими\", предаде БТА. \r\n\r\n Тръмп казва в Туитър: \"Беше обявено днес от финансовото министерство на САЩ, че допълнителни значителни по мащаб санкции ще бъдат добавени към вече съществуващите санкции срещу Северна Корея. ... Аз наредих днес тези допълнителни санкции да бъдат оттеглени!\" \r\n\r\n Белият дом засега не отговаря на отправени запитвания кои точно санкции Тръмп има предвид. Неговата администрация в четвъртък санкционира две китайски мореплавателни компании, заподозрени, че помагат на Северна Корея да заобикаля санкции. Това бе първото конкретно действие, предприето срещу Пхенян след срещата между Тръмп и севернокорейския лидер Ким Чен-ун в Ханой миналия месец, отбелязва АП. \r\n \n\t\t\t\t\t\t", "date": "2019.03.23", "title": "Тръмп отменя обявените вече допълнителни санкции срещу Северна Корея"}
{"url": "http://www.bnews.bg/article/258747-izvanredno_lek_avtomobil_se_obarna_po_tavan_na_am_struma", "text": "\n Лек автомобил се обърна по таван на магистрала “Струма“. Инцидентът стана преди обяд. Няма ранени и загинали  хора. \r\n\r\n Катастрофата е станала  преди отбивката за Рилския манастир в посока Благоевград. Колата е била управлявана от млада жена, която вероятно е засечена от друг шофьор. Автомобилът се е завъртял няколко пъти във въздуха и се е приземил на пътя по таван. \r\n\r\n Жената, която управлявала автомобила, е закарана за преглед в болницата в Благоевград. Движението в участъка и в момента се регулира от полицията. \r\n \n\t\t\t\t\t\t", "date": "2019.03.23", "title": "ИЗВЪНРЕДНО! Лек автомобил се обърна по таван на АМ “Струма“"}
{"url": "http://www.bnews.bg/article/258750-kola_blasna_dve_detsa_kray_stolichen_park", "text": "\n Две деца бяха блъснати от автомобил край столичен парк. Инцидентът е станал в квартал „Света Троица” около 12.00 часа. \r\n\r\n Децата са откарани в „Пирогов”. Едното е в противошокова зала, а другото е без опасност за живота, научи bTV. \r\n\r\n Зад волана е била жена, а свидетели твърдят, че не е успяла да спре, тъй като децата изскочили изневиделица на пътя. \r\n\r\n   \r\n \n\t\t\t\t\t\t", "date": "2019.03.23", "title": "Кола блъсна две деца край столичен парк"}
{"url": "http://www.bnews.bg/article/258740-protest_v_malko_tarnovo_sreshtu_izgrazhdaneto_na_bezhanski_lager", "text": "\nХората от Малко Търново протестират срещу плановете на МВР да изгради бежански лагер в градчето. Те блокираха пътя към граничния пункт, защото не са съгласни да съжителстват с бежанци.\r\n\r\nПреди дни беше обявена поръчка за изграждане на кризисни центрове в Малко Търново, Елхово и Любимец.\r\n\r\nХората настояват за обществено допитване, а кметът на Елхово Петър Киров се посочи вчера пред bTV, че e разбрал за процедурата от сайта на Агенцията за обществени поръчки.\r\n\r\n„В Елхово вече има един разпределителен център, който стои празен и не сме съгласни да има втори”, каза още той.\r\n\r\nВ близкото село Бояново също са в протестна готовност, тъй като има вероятност кармите на бившия сапьорен батальон да бъдат превърнати в бежански център.\r\n\r\nМВР няма да строи нови бежански лагери, обясни на пресконференция в петък заместник-вътрешният министър Красимир Ципов. Той поясни, че в три имота на МВР, близо до турската граница, ще бъдат обособени площадки, които да се използват само в извънредна ситуация при голяма бежанска вълна и само след решение на МС по извънреден план.\r\n\r\nОбособяването на площадките се прави с европари и проектът приключвал следващия януари, като те са определени още преди две години. \n\t\t\t\t\t\t", "date": "2019.03.23", "title": "Протест в Малко Търново срещу изграждането на бежански лагер"}
{"url": "http://www.bnews.bg/article/258744-desetki_miryani_se_pokloniha_pred_ikonata_na_bogoroditsa_vsetsaritsa", "text": "\n До късно в петък вечер продължи молитвеното бдение пред иконата от Света гора, която се смята за чудотворна. Тя е точно копие на иконата на Богородица Всецарица. Беше изложена в храма \"Рождество Христово\" и ще остане там през следващите дни. \r\n\r\n Десетки миряни бяха в храма снощи, за да молят за изцеление, защото се вярва, че Всецарица помага на болните от тежки заболявания, стига вярата им да е жива.  Оригиналът на светинята се пази в Атонския манастир.  \r\n \n\t\t\t\t\t\t", "date": "2019.03.23", "title": "Десетки миряни се поклониха пред иконата на Богородица Всецарица"}
{"url": "http://www.bnews.bg/article/258749-tsetska_tsacheva_podava_ostavka_zaradi_evtiniya_apartament", "text": "\n Правосъдната министърка Цецка Цачева ще подаде оставка заради купения от нея евтин апартамент в столичния квартал \"Изток\". \r\n\r\n Цачева сама е изявила желание да напусне правителството в разговор с премиера Бойко Борисов, научи \"24 часа\". Тя е била привикана за обяснения в премиерския кабинет рано сутринта в събота. \r\n\r\n Официално оставката на Цачева трябва да бъде обявена от самата нея по-късно през деня. \r\n\r\n Всеки сгрешил със закупуването на апартаменти ще си понесе последствията, закани се по-рано през седмицата Борисов. \r\n\r\n Преди дни Цецка Цачева поиска прокуратурата да я провери за имота й на \"ул. Юрий Гагарин\". \r\n\r\n \"Давам съгласието си да бъде разкрита единствената сметка, с която разполагам. Нямам офшорни сметки, нямам търговски дружества, нямам свързани лица, с които при властовите ми позиции да съм имала контакти. Както и ще настоявам резултатите от проверката да бъдат публично огласени\", подчерта тогава Цачева. \r\n\r\n Правосъдната министърка уточни още, че цената, която е платила е за груб строеж и това било записано в нотариалния акт. \r\n \n\t\t\t\t\t\t", "date": "2019.03.23", "title": "Цецка Цачева подава оставка заради евтиния апартамент"}
{"url": "http://www.bnews.bg/article/258742-vremeto_dnes_slantse_v_sabota", "text": "\n\r\nПрез деня ще преобладава слънчево време. По-значителни увеличения на облачността ще има над източната половина на страната, но вероятността за валежи е малка. \r\n\r\n\r\nВ Западна България ще духа слаб северозападен вятър, а в Източна - до умерен североизточен вятър. Преобладаващите максимални температури ще са между 16° и 21°, по-ниски ще останат в Североизточна България и по Черноморието - 10°-14°. \r\n\r\nНад планините ще преобладава слънчево време с по-значителни увеличения на облачността в следобедните часове, но валежи не се очакват. Ще духа умерен до силен вятър от север-североизток. Максималната температура на височина 1200 метра ще е около 9°, на 2000 метра - около 3°. \r\n\r\nНад Черноморието ще има по-значителни увеличения на облачността, но вероятността за валежи е малка. Ще духа до умерен североизточен вятър. Максимални температури на въздуха: 10°-14°. Температурата на морската вода е 9-10°. Вълнението на морето ще е 1-2 бала.  \n\t\t\t\t\t\t", "date": "2019.03.23", "title": "ВРЕМЕТО ДНЕС! Слънце в събота"}
{"url": "http://www.bnews.bg/article/258758-harvatski_kamion_izgorya_na_magistrala_maritsa", "text": "\n Ремарке на тежкотоварен камион и товарът му изгоряха снощи на магистрала „Марица“, съобщи Булфото. \r\n\r\n Инцидентът е станал малко преди 23:00 часа на 81-ви километър, на северното платно, близо до пътен възел „Любимец“. След като шофьорът разбрал, че ремаркето гори, успял да спре и да откачи влекача и спрял на безопасно разстояние. \r\n\r\n На мястото са пристигнали две противопожарни коли от Любимец и Свиленград, които са угасили пожара. Камионът е с хърватска регистрация, а шофьорът е от Босна и Херцеговина. Магистралата вече е отворена за движение. \r\n\r\n   \r\n \n\t\t\t\t\t\t", "date": "2019.03.23", "title": "Хърватски камион изгоря на магистрала Марица"}
{"url": "http://www.bnews.bg/article/258754-turistite_po_severnoto_chernomorie_sa_s_50_po_malko", "text": "\n Традиционно едни от първите туристи през март и април във Варна пристигат от Германия. Този път обаче те са едва 67 души, които ще почиват в един от черноморските ни курорти. Балнеологичната програма, по която групата пристига у нас, е съфинансирана от Здравната каса на Германия. С всяка изминала година обаче броят на чуждестранните туристи от ранни записвания по Северното Черноморие намалява. \r\n\r\n \"За съжаление в сравнение с предходните години са поне 5 пъти по малко. Имахме туристи в Албена, в Златни пясъци. А сега, аз откривам само с гостите в Слънчев ден\", казва пред БНТ Красимира Георгиева от една от туроператорските фирми, които работят тук. \r\n\r\n Според нея една от причините това да се случва е, че през пролетта чартърни полети от Германия няма, а туристите минават през Виена. А чартъри няма, защото излизат скъпи на фирмите. \r\n\r\n Престоят на гостите няма да е спокоен, защото курортите край Варна все още не са готови за новия туристически сезон. Там в момента кипи мащабно строителство и това е още една причина за отлива. \r\n\r\n \"Туристите са като затворени в едно закрито пространство, защото те искат да излязат, да се разходят, да видят бъркотията там, боклуците, калта, прахта! И не знам къде да ги пращам тези хора!\", оплаква се Георгиева. \r\n\r\n   \r\n \n\t\t\t\t\t\t", "date": "2019.03.23", "title": "Туристите по Северното Черноморие са с 50% по-малко"}
