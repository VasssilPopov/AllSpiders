{"url": "http://www.bnews.bg/article/259389-varna_aplodira_na_kraka_marian_valev_i_losho_momiche", "text": "\n Особено трогателна се оказа за актьорът и режисьор Мариан Вълев първата предпремиерна прожекция на филма му „Лошо момиче\" в родния му град Варна, в петък. \r\n\r\n След прожекцията на лентата в голямата зала на Фестивален и конгресен център – Варна, публиката, скочи на крака и аплодира Мариан, който пък от своя страна падна на колене и се поклони на всички тези хора, които оцениха труда му и буквално препълниха залата. След официалната част, Мариан раздаваше автографи и се снимаше с фенове и приятели около час. Той не скри радостта си от похвалите, които получаваше, а от своя страна публиката го дари с безброй комплименти за чудесната работа. \r\n\r\n \r\n\r\n Предпремиерното турне на „лошо момиче“ вчера предизвика еуфория и в Търговище. Обиколката продължава на 9 април във Велико Търново, Пловдив (10 април), Враца (13 април), Видин (13 април), Габрово (14 април), Карлово (14 април), Благоевград (15 април) и Ловеч (16 април). Гала-премиерата на продукцията в София ще бъде на 11 април (четвъртък), когато Вълев ще отпразнува и рожден ден. \r\n \n\t\t\t\t\t\t", "date": "2019.04.07", "title": "Варна аплодира на крака Мариан Вълев и „Лошо момиче“"}
{"url": "http://www.bnews.bg/article/259386-aktrisa_i_bivsha_kmetitsa_be_namerena_martva_v_skopie", "text": "\n Македонската актриса и бивша кметица на скопската община Кисела вода Биляна Беличанец е била намерена мъртва в апартамента си в Скопие, потвърдиха източници от министерството на вътрешните работи на Северна Македония, съобщи Танюг и БТА. \r\n\r\n Според източници от разследването става дума за самоубийство. \r\n\r\n 46-годишната Беличанец бе кметица на скопската община Кисела вода от 2013 до 2017г. Професионалната си кариера на актриса Беличанец започва през 1994 г. , а от 1997 г. работи в Драматичния театър в Скопие. \r\n \n\t\t\t\t\t\t", "date": "2019.04.07", "title": "Актриса и бивша кметица бе намерена мъртва в Скопие"}
{"url": "http://www.bnews.bg/article/259382-rumen_radev_kam_meditsinskite_rabotnitsi_varnete_doverieto_v_balgarskoto_zdraveopazvane", "text": "\n На този ден цялото ни общество се обръща към вас с признателност и благодарност за професионализма, всеотдайността, благородството, състраданието и хуманността, с които е изпълнен вашият ежедневен труд. Вашето професионално и житейско призвание е да дарявате здраве на хората и да спасявате човешки живот. Никой не се съмнява, че само хора с огромни сърца могат да се посветят на толкова отговорна професия, изискваща неизчерпаема енергия, силна воля и себеотрицание. Това заявява президентът Румен Радев в приветствие към лекарите и медицинските специалисти в страната по повод 7 април - Световния ден на здравето. \r\n\r\n В поздравлението си президентът посочва, че знанията и уменията на медиците допринасят за възхода и развитието на страната ни във всички области на обществения и икономически живот, защото здравето на хората е най-голямата ценност за всяко общество. \r\n\r\n Държавният глава подчертава, че в този ден не може да не бъде направена равносметка за състоянието на системата на здравеопазване в България, която е натоварена с немалко проблеми и именно медицинските работници са призвани да върнат доверието на хората, а човекът да бъде поставен в центъра на системата и тя да работи в негова полза. \r\n\r\n \"Необходимо ни е подобряване на достъпа до здравни грижи и повишаване на качеството и ефективността на лечението. Проблемите в детското и майчиното здравеопазване трябва да намерят адекватно решение. Високите нива на сърдечно-съдови и онкологични заболявания, както и високият брой хоспитализации на глава от населението, високата смъртност и ниската продължителност на живота у нас изискват неотложни мерки и програми за преодоляване на негативните тенденции\", се казва още в обръщението на президента. \r\n\r\n Държавният глава откроява ниското заплащане, условията на труд и неравенствата в разпределението на финансовия ресурс в системата на здравеопазването, както и квалификацията и професионалното развитие, сред основните причини за дефицита на кадри в почти всички специалности и изразява увереност, че със своя опит и знания медицинските работници активно ще допринесат за разрешаването на тези проблеми. \r\n\r\n На всички лекари и медицински специалисти президентът Радев пожелава здраве, лични и професионални успехи, стремеж за усъвършенстване и воля за преодоляване на предизвикателствата. \r\n \n\t\t\t\t\t\t", "date": "2019.04.07", "title": "\r\nРумен Радев към медицинските работници: Върнете доверието в българското здравеопазване"}
{"url": "http://www.bnews.bg/article/259387-feribot_se_blasna_i_unishtozhi_most_nad_reka_v_severna_braziliya", "text": "\n Ферибот се блъсна в мост над река в северния бразилски щат Пара. След удара във водата паднала 200-метрова отсечка от моста заедно с пътното платно. \r\n\r\n Не е известно колко души са пострадали, но свидетели твърдят, че два автомобила са паднали в реката. Мостът над реката е с обща дължина 860 метра. \r\n\r\n На този етап не е ясно как се е стигнало до удара на ферибота. Местни медии съобщават, че проверки на моста по-рано тази година са установили наличието на корозия по стълбовете на съоръжението. \r\n \n\t\t\t\t\t\t", "date": "2019.04.07", "title": "Ферибот се блъсна и унищожи мост над река в Северна Бразилия"}
{"url": "http://www.bnews.bg/article/259384-voyvodinovo_izliza_na_protest_sreshtu_niskite_prisadi_na_poboynitsite", "text": "\n Отново на протест излизат тази вечер жители на пловдивското село Войводиново. Недоволството им този път е заради условните присъди на двамата роми, пребили в началото на януари 33-годишния ефрейтор Валентин Димов, съобщава Дарик. \r\n\r\n Протестът на хората от Войводиново е насочен срещу ниските, според тях, присъди на братята Борис и Асен Пакетови. Двамата се признаха за виновни за нанасянето на средна телесна повреда и сключиха споразумение с прокуратурата, което бе одобрено от съда. В четвъртък 18-годишният Борис получи 1 година условно с тригодишен изпитателен срок, а 22-годишният му брат Асен - 3 години условно с 5 години изпитателен срок. \r\n\r\n Кметът на село Войводиново Димитър Тосев заяви, че не могат да променят окончателното решение на съда, но хората имат право на възмущение и той ще ги подкрепи. \r\n\r\n \"Трябва да има по-строги наказания, за да са превенция за останалите. Очаквах по- високи присъди, за това ще има и гражданска позиция по случая\", заяви Тосев. \r\n\r\n Протестът ще е от 19:00 ч. пред кметството на Войводиново, като кметът на селото ще съобщи на хората как вървят делата в Административния съд срещу заповедите за бутането на незаконните ромски постройки. \r\n \n\t\t\t\t\t\t", "date": "2019.04.07", "title": "Войводиново излиза на протест срещу ниските присъди на побойниците"}
{"url": "http://www.bnews.bg/article/259381-na_sreshti_na_nay_visoko_nivo_barekov_prezentira_balgariya_pred_premiera_i_prezidenta_na_shri_lanka", "text": "\n Евродепутатът Николай Бареков за пореден път стана единственият български представител на Евроазиатския парламентарен форум. Третото му издание се състоя в столицата на Шри Ланка, Коломбо. \r\n\r\n В рамките на форума Бареков представи и европейските консерватори, чиято делегация води традиционно британският евродепутат Джефри ван Орден. \r\n\r\n Отделни срещи българският евродепутат и лидер на “Презареди България” проведе с президента на Шри Ланка Майтрипала Сирисена и с премиера на Ранил Викремсингх, който заема поста за рекорден четвърти път. Господин Викремсингх е лидер и на най-голямата партия в 22 милионната държава - партията на Обединената нация. \r\nС неговия заместник и министър на най-важната индустрия и социалното овластяване Дая Гаджам Бареков имаше отделна среща, на която представи възможностите за инвестиции в България и връчи на домакина си презентация, изготвена от Министерство на икономиката специално за случая. Господин Гаджам е лидер на форума между парламентаристите от Европа и Азия заедно с Джефри ван а Орден от европейска страна. \r\nТрансконтиненталният интерпарламентарен съюз се събира веднъж на две години в Азия и традиционно включва стотици високопоставени сенатори, министри, премиера, бивши ръководители и дипломати от над 50 европейски и азиатски държава. Българският трибагреник се вееше редом със знамената на световни сили като Китай, Южна Корея, Индия, Германия и Англия заради поредната покана към Бареков. \r\nКато дипломатически посредник на ЕС и парламента българинът получи десетки мисии в Азия, Африка и Латинска Америка и в най-горещите точки по света. Признанието му за член на най-висшия парламентарен форум между Европа и Азия според Бареков е най-голямата награда, получена за активното му участие външната политика през последните години. \r\nМнозина азиатски лидери и държавни ръководители приемат Бареков като доверен приятел на държавите си, посланик на мира и съветник по европейските теми. \r\n \n\t\t\t\t\t\t", "date": "2019.04.07", "title": "На срещи на най- високо ниво: Бареков презентира България пред премиера и президента на Шри Ланка!"}
{"url": "http://www.bnews.bg/article/259388-zashto_yambolskata_bolnitsa_ostana_bez_rodilno_otdelenie", "text": "\n Ямболската болница затвори родилното си отделение за три месеца заради липсата на неонатолози. Ражданията ще се пренасочват към Сливен. Това съобщи пред Дарик директорът на болницата в града д-р Панайот Диманов. \r\n  \r\nВ световния ден на здравето той разказа за проблема с недостига на лекари и как ще решат моментната ситуация в здравното заведение. \r\n„За нашето отделение по „Неонатология“ се наложи временно да преустановим дейността за около три месеца. Това стана, защото работиха три колежки, две от тях се разболяха, допълвахме дежурствата с други наши лекари от Ямбол и Сливен, но възможностите се изчерпаха. Доктор Пенка Димитрова излиза да чете за специалност и след около 2 месеца, дай Боже, да се върне и отново да започнем работа. В този период търсим помощ от всички градове, но няма желаещи да дойдат да живеят и работят в Ямбол“, каза д-р Диманов. \r\n  \r\n„Освен това, като лекари, работещи в областта на неонатологията, в България все по-малко оставаме“, допълни той и каза, че причините за това са много. \r\n  \r\nОколо 400 деца се раждат годишно в отделението в Ямболската болница и много важно да го има. Но по думите на директора има и друг проблем: \r\n\r\n „Младите колеги, които завършват медицина и започват да специализират, не желаят да работят дейност неонатология. Предимно искат кардиология, физиотерапия, кожни болести. Това е голям проблем, който след време ще се отрази и на други места“. \r\n  \r\n„Иначе ние предлагаме достойно заплащане, отделението ни е реновирано, с нова апаратура, но не искат хората. Те са се адаптирали там, където живеят“, посочи още д-р Панайот Диманов. \r\n \n\t\t\t\t\t\t", "date": "2019.04.07", "title": "Защо ямболската болница остана без родилно отделение?"}
{"url": "http://www.bnews.bg/article/259377-eksploziya_v_goryashta_sgrada_v_parizh_video", "text": "\n Огромен пожар избухна в сграда в Париж, предаде \"Руптли\". Тя се намира на булевард \"Макдоналд\" в 19 район. На място бяха изпратени пожарникари. \r\n\r\n По време на пожара избухна експлозия в сградата. Все още не се знае какво я е причинило. Камера е уловила момента на взрива. \r\n\r\n \r\n \r\n \r\n\r\n   \r\n \n\t\t\t\t\t\t", "date": "2019.04.07", "title": "Експлозия в горяща сграда в Париж (ВИДЕО)"}
{"url": "http://www.bnews.bg/article/259379-protest_na_1_ot_5_miliona_v_belgrad", "text": "\n В 19.00 часа българско време снощи в Белград започна 18-ят граждански протест срещу сръбския президент Александър Вучич. \r\n\r\n Множеството се събра пред сградата на правителството. Организаторите на протестите от сдружението \"1 от 5 милиона\" съобщиха, че няма да се отправят пред сградата на телевизия „Пинк“. Малко преди началото на протеста лидерите на опозиционния \"Съюз за Сърбия\" положиха венец пред централата на „Пинк“. До венеца имаше снимка на убития лидер на косовските сърби през януари 2018 г. в Косовска Митровица Оливер Иванович. До снимката имаше надпис: \"Ще разберем кой те превърна от телевизия „Пинк“ в мишена. Пред множеството се обърнаха лидерите на Демократическата партия и артистът Бранислав Лечич. \r\n\r\n Днес собственикът на Пинк Желко Митрович заплаши да \"хвърли фекалии срещу протестиращите, ако се съберат пред телевизията\". Малко след това Вучич предупреди, че \"полицията в един момент ще трябва да реагира срещу насилието\". Според него \"протестиращите искат да предизвикат полицията\". \r\n\r\n \"Нашата цел е сваляне на диктатора. Ние не търсим сблъсъци с полицията. Те са наши служители\", каза Лечич и добави: Да поздравим студентите, които се присъединиха към нас и всички заедно да се отправим към Площада на Републиката, един от символите на свободата и правовата държава. \r\n\r\n На централния Площад на Републиката протестиращите демонтираха строителните огради по традиционния си маршрут и ги пренесоха пред кметството на Белград, като скандираха за оставката на президента Вучич и за заместник-кмета на Белград. \r\n\r\n Шествието водеха лидерите на опозиционния Съюз за Сърбия Бошко Обрадович и бившият кмет на Белград Драган Джилас. \r\n\r\n До намеса на полицията не се стигна.  \r\n \n\t\t\t\t\t\t", "date": "2019.04.07", "title": "Протест на \"1 от 5 милиона\" в Белград"}
{"url": "http://www.bnews.bg/article/259385-prichinata_za_katastrofata_na_hemus_e_otneto_predimstvo", "text": "\n Тежка катастрофа блокира автомагистрала \"Хемус\". Камион се преобърна на 44-ия километър в платното в посока Варна. Причината за инцидента е отнето предимство. \r\n\r\n Лек автомобил с възрастен шофьор отнел предимството на тежкотоварното возило с македонска регистрация. Камионът превозвал отпадъчен материал. Водачът на камиона е с леки наранявания, а шофьорът на колата е без никакви, съобщава Нова тв. \r\n\r\n Движението се осъществява без никакъв проблем през близката бензиностанция. Това е късмет за шофьорите, които пътуват в посока Варна, защото задръстването е може би не повече от километър. Пътната полиция регулира движението, така че да не се получават тапи. \r\n\r\n \"Надминах два тира и завивам на бензиностанцията, те се движеха в платното, където трябваше да бъда аз. То беше далеч, когато ги надминах и намалявам, защото не мога да вляза с 60 км в бензиностанцията. Бутнаха ме и се обърна камионът\", каза шофьорът на леката кола Димитър. \r\n\r\n Малко преди тази катастрофа е станал друг тежък инцидент в посока София на 18-тия км. Лека кола се обръща по таван. Трима души са тежко ранени и са откарани в УМБАЛ \"Царица Йоанна - ИСУЛ\". От Пътната полиция съветват да се движим внимателно на пътя, да спазваме дистанция и да караме с ограничена скорост. \r\n\r\n Днес е последният ден от масовите проверки на акция \"Скорост\". На двете магистрали \"Тракия\" и \"Хемус\" ще има полиция. \r\n\r\n   \r\n\r\n   \r\n \n\t\t\t\t\t\t", "date": "2019.04.07", "title": "Причината за катастрофата на \"Хемус\" е отнето предимство"}
{"url": "http://www.bnews.bg/article/259372-estoniya_varvi_kam_sastavyaneto_na_troyna_pravitelstvena_koalitsiya", "text": "\n Естония се придвижи крачка по-близо до съставянето на управляваща коалиция повече от месец след парламентарните избори, съобщи ДПА и БТА. \r\n\r\n Тройната коалиция включва Центристката партия на Естония на премиера Юри Ратас, консервативната партия \"Отечество\" и крайнодясната Консервативна народна партия на Естония. \r\n\r\n Сделката бе одобрена днес от лидерите на трите политически сили. Коалицията ще разполага с 57 места в 101-местния парламент. \r\n\r\n По информация на местни медии всеки от коалиционните партньори ще има по пет министерски поста в кабинета, а Ратас ще остане министър-председател. \r\n\r\n Преди това обаче друга партия ще има възможността да сформира правителствена коалиция. Президентката Керсти Калюлайд възложи вчера на председателката на Партията на реформите Кая Калас да състави правителство. Калас, чиято партия спечели най-много гласове на изборите на 3 март, разполага с 14 дни да опита да постигне споразумение с други партии. Това обаче е малко вероятно, тъй като няма абсолютно мнозинство в парламента и Центристката партия изключи възможността да влезе в коалиция с нея. \r\n \n\t\t\t\t\t\t", "date": "2019.04.07", "title": "Естония върви към съставянето на тройна правителствена коалиция"}
{"url": "http://www.bnews.bg/article/259383-glad_za_kadri_v_turizma", "text": "\n Глад за кадри в туризма отчитат от Бюрото по труда във Варна преди сезона. \r\n\r\n \"Имаме огромно търсене на кадри. Още повече, че тази година сезонът ще стартира малко по-рано, защото имаме вече доста заявки за свободни работни места. Традиционно се търсят готвачи, камериери, сервитьори, бармани. Тази година се появяват и длъжности като рехабилитатор, масажист, а това е нещо, което предишни години не е толкова търсено на пазара\", казва Рени Тепавичарова, и.д. директор на Бюро по труда - Варна пред ТВ Европа. \r\n\r\n Желаещи за работа по морето има, но повечето обаче нямат нужната квалификация. За да не останат без персонал, хотелиерите са склонни да вдигнат заплатите, но не много, защото сезонът се очертава да бъде труден. \r\n\r\n \"Както цените се качват нагоре, така и възнагражденията, с малко, но нагоре. Ние като работодател сме отворени и към обучение на кадри, ако примерно нещо не им достига квалификацията и въобще\", споделя хотелиерът Емилия Клинчева. \r\n\r\n \"Според мен най-голям недостиг има и ще продължава да се задълбочава в търсенето на квалифицирани работници. И причините са от различен характер. Предимно миграцията в ЕС, възможността да работят в други страни, но смятам, че добрите работодатели, коректните работодатели все пак успяваме да си намерим персонал\", споделя Таня Пенкова, която е мениджър Човешки ресурси и допълва, че интерес към нашия пазар има предимно от хора от Украйна и Молдова. \r\n \n\t\t\t\t\t\t", "date": "2019.04.07", "title": "Глад за кадри в туризма"}
{"url": "http://www.bnews.bg/article/259375-semeystvo_po_pogreshka_izhvarli_torba_s_90_000_dolara_na_smetishte", "text": "\n „Боклукът за един, може да е съкровище за друг“. Тази добре известна поговорка се оказа валидна в пълна сила за семейство от западния сибирски град Тюмен, което изхвърли торба с около 90 000 долара на боклука, съобщава „Рашъ тудей“. \r\n  \r\nПарите били получени в кеш при продажбата на апартамента на бабата на семейството. \r\n  \r\nСумата обаче била скрита в необозначена торба за отпадъци, оставена непосредствено до други чанти, пълни с боклуци. \r\n  \r\nТака по невнимание парите се озовали в контейнер, пътуващ за градското сметище. \r\n  \r\nСлед като осъзнало грешката си, семейството се втурнало към завода за преработка на отпадъци в Тюмен, където започнало издирването на „скритото съкровище“. \r\n  \r\nСлед преравянето на близо 12 тона боклук сагата се увенчала със щастлив край – торбата с парите била открита и върната, макар от нея да се носела не особено приятна миризма. \r\n \n\t\t\t\t\t\t", "date": "2019.04.07", "title": "Семейство по погрешка изхвърли торба с 90 000 долара на сметище"}
{"url": "http://www.bnews.bg/article/259378-100_dushi_pochinaha_ot_ebola_v_kongo", "text": "\n Епидемията от ебола в североизточната част на Демократична република Конго отне живота на 100 души само за три седмици, предаде БТА, като се позова на министерството на здравеопазването. \r\n\r\n От началото на епидемията през август миналата година досега починалите са над 700. \r\nОсвен това здравните власти изследват 295 души, за които се подозират, че също може да са заразени. \r\n \n\t\t\t\t\t\t", "date": "2019.04.07", "title": "100 души починаха от ебола в Конго"}
{"url": "http://www.bnews.bg/article/259374-papata_obvini_evropa_i_sasht_che_prodavat_orazhiya_i_sa_otgovorni_za_zhertvite_na_voenni_konflikti", "text": "\n Папа Франциск обвини Европа и САЩ, че продават оръжия във военни зони, че разпалват конфликти и причиняват жертви в Сирия, Йемен и Афганистан, съобщи Асошиейтед прес. \r\n  \r\nПапата заяви пред студенти и преподаватели в Милано че причината, поради която има толкова много войни по света, е, че \"богатите в Европа и Америка продават оръжия. . . използвани за убийството на деца и на възрастни хора\". \r\nФранциск също така добави, че без оръжия страни като Сирия, Йемен и Афганистан е нямало да бъдат във война. \r\n  \r\nПо думите му смъртта на всяко дете и разрушаването на всяко семейство тежи на съвестта на страните, които произвеждат и продават оръжия. \r\n  \r\n \n\t\t\t\t\t\t", "date": "2019.04.07", "title": "Папата обвини Европа и САЩ, че продават оръжия и са отговорни за жертвите на военни конфликти"}
{"url": "http://www.bnews.bg/article/259371-trima_ot_zadarzhanite_za_podkupi_v_dai_pernik_izlizat_na_svoboda", "text": "\n Трима от задържаните за подкупи след спецакция в \"Автомобилна администрация\" в Перник излизат от ареста. Началникът на местната дирекция на ДАИ беше оставен без мярка за неотклонение. Двете жени, обвинени за участие в организираната престъпна група, ще остават под домашен арест, съобщава Нова тв. \r\n\r\n Едната от тях е психолог и издава удостоверения за психологическа годност на водачите. Другата е със средно образование и адвокатът й се аргументира, че дори няма правомощия да прави проверки на шофьори. В ареста остават главния инспектор, сочен за организатор и двама от инспекторите. Според съда има опасност да извършат друго престъпление. \r\n \n\t\t\t\t\t\t", "date": "2019.04.07", "title": "Трима от задържаните за подкупи в ДАИ - Перник излизат на свобода"}
{"url": "http://www.bnews.bg/article/259373-protest_v_london_sreshtu_zakonite_v_bruney_nakazvashti_sas_smart_geyovete", "text": "\n Стотици излязоха на протест пред притежавания от султана на Бруней хотел „Дорчестър“ в Лондон, съобщава Ройтерс. Повод за недоволството стана нововъведения закон, основаващ се на Шариата, който предвижда смъртно наказание за хомосексуализъм, прелюбодейство и изнасилване. \r\nДемонстрантите скандираха няколко часа лозунги в подкрепа на гей движенията и заклеймяваха хомофобията. \r\n  \r\nБруней – бивш британски протекторат с население от 400 000 души, защити правото си да въведе Шариата, според който содомията, прелюбодейството и изнасилването се наказват със смърт – включително убийство с камъни, а кражбата се наказва с ампутиране на крайник. \r\n\r\n В страната с предимно мюсюлманско население, и преди имаше смъртно наказание, но екзекуции не са провеждани от 1957 г. Хомосексуализмът и досега се наказваше в Бруней със затвор до 10 години. \r\n  \r\nХотел „Дорчестър“ е собственост монархията в Бруней чрез Брунейската инвестиционна агенция. Тя притежава и хотел „Бевърли хилс“ в Лос Анджелис и „Плаза Атене“ в Париж. \r\n\r\n Сър Елтън Джон подкрепи американския актьор Джордж Клуни, който призова за бойкот на хотелите, собственост на Бруней, след като властите в кралството въведоха смъртно наказание за еднополовите връзки. \r\n  \r\nЗаконите в югоизточното азиатско кралство, които влязоха в сила на 3 април, предвиждат убиване с камъни или бой с камшик до смърт за всеки, признат за виновен в прелюбодейство или хомосексуална връзка. \r\n\r\n Сър Елтън похвали Клуни „за ясната му и твърда позиция срещу анти гей дискриминацията и фанатизма, който е обхванал Бруней – държава, в която хората с нетрадиционна сексуална ориентация са преследвани – като бойкотира хотелите на султана на Бруней“. Британският певец публикува в личния си профил в „Туитър“ списък с хотели, собственост на монархията чрез Брунейската инвестиционна агенция, сред които е и популярният хотел „Дорчестър“ в Лондон. \r\n  \r\nБруней се управлява по законите на Шариата от 2014 година и султанът на страната, който е един от най-богатите хора на планетата, има върховната власт. \r\n \n\t\t\t\t\t\t", "date": "2019.04.07", "title": "Протест в Лондон срещу законите в Бруней, наказващи със смърт гейовете"}
{"url": "http://www.bnews.bg/article/259380-otkriha_strelba_v_daniya", "text": "\n Неизвестни към този момент лица са открили стрелба в датския град  Рунгстед. При нея са пострадали няколко души, съобщава БГНЕС, позовавайки се на информация от местната полиция. \r\n\r\n От там допълват, че един човек е прострелян в главата, втори в крака. Сигналът за стрелбата е подаден в 18.03 местно време, а ранените са транспортирани за лечение в местна болница. \r\n\r\n Към момента не се знае дали става въпрос за криминално престъпление или за терористичен акт. Полицията не изключва нито една версия, тъй като по думите на неин говорител все още е твърде рано да се даде информация за мотивите. Възможно е и престрелката да е между две банди. \r\n \n\t\t\t\t\t\t", "date": "2019.04.07", "title": "Откриха стрелба в Дания!"}
{"url": "http://www.bnews.bg/article/259376-arteks_preustanovyavame_stroitelstvoto_na_zlaten_vek", "text": "\n „Артекс“ преустановява строителството на „Златен век“. Това се казва в съобщение на фирмата до медиите. \r\n  \r\n„В момента работим по осигуряване на безопасността на обект „Златен Век“, както и по отстраняване на констатираните забележки от страна на ДНСК, като технологичният срок за това е до 15 април 2019 г. Преустановяваме строителството на обекта, съобразявайки се с разпореждането на министър-председателя Бойко Борисов“, пише в съобщението. \r\n\r\n Конструкцията на текущото ниво е необходимо да бъде завършена с цел безопасност и защита на хората от падащи строителни материали и съоръжения при евентуални природни бедствия, допълват от фирмата. \r\n„Категорично заявяваме, че проектът „Златен Век“ е законен, притежава действащо разрешение за строеж и законни строителни книжа. Съдействаме на всички институции - органите на ДНСК и МРРБ - за извършване на проверки на строежа и документацията. Припомняме на цялото общество, че „АРТЕКС ИНЖЕНЕРИНГ“ АД е строително-инвестиционна компания, която е от 25 години на пазара. Името ни е синоним на качество, законност и коректност. Спазваме стриктно всички закони на Република България. Никога не сме участвали в приватизационни сделки, обществени поръчки и не сме усвоявали средства по европейски фондове“, се казва още в съобщението. \r\n\r\n   \r\n \n\t\t\t\t\t\t", "date": "2019.04.07", "title": "„Артекс“: Преустановяваме строителството на „Златен век“"}
