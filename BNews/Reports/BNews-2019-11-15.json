{"url": "http://www.bnews.bg/article/264341-ot_ponedelnik_pernik_e_na_voden_rezhim", "text": "\n Перник преминава на воден режим, съобщи за NOVA кметът Станислав Владимиров. От понеделник вода ще има сутрин от 5 до 10 часа и вечер от 17 до 22 часа. Предложението на кмета е съгласувано с възможностите на местно водоснабдително дружество. Водният режим е съобразен и с изискванията на МОСВ месечно от язовир “Студена” да се използват не повече от 1 милион кубични метра вода. \r\n \r\nОт своя страна ВиК трябва да осигурят наличност на повече екипи за отстраняване на потенциални аварии. Опасенията са, че периодичното спиране на водата ще създаде условия за проблеми по мрежата. \r\n \r\nНаличният обем на язовир “Студена” в момента е малко над 5 милиона кубични метра вода. Сметките на кмета показват, че това количество ще стигне на града за около 5 месеца. \r\n \n\t\t\t\t\t\t", "date": "2019.11.15", "title": "От понеделник Перник е на воден режим"}
{"url": "http://www.bnews.bg/article/264336-stefan_danailov_izleze_ot_komata", "text": "\n Легендата на българските кино и театър Стефан Данаилов е излязъл от медикаментозната кома и е в съзнание. Това съобщи за bTV синът на актьора – Росен Цанков. \r\n\r\n Ламбо остава в реанимацията на ВМА на апаратно дишане. \r\n\r\n Той беше поставен за втори път в медикаментозна кома на 2 ноември, като по-рано също прекара няколко дни в такова състояние, докато лекарите преценят как да продължи лечението му. \r\n\r\n Данаилов беше приет във ВМА заради проблем с белите дробове. \r\n\r\n След инцидент през август той претърпя операция на тазобедрената става, от която се възстановяваше. \r\n \n\t\t\t\t\t\t", "date": "2019.11.15", "title": "Стефан Данаилов излезе от комата"}
{"url": "http://www.bnews.bg/article/264343-mazh_s_mozachen_tumor_nad_1_kg_beshe_spasen_sled_unikalna_operatsiya_v_bolnitsa_v_sofiya", "text": "\n Лекари спасиха 41-годишен мъж, след като отстраниха мозъчен тумор с тегло над 1 кг, съобщиха от УМБАЛ \"Св. Иван Рилски\". Операцията е продължила осем часа. \r\n\r\n Мъжът от години е страдал от главоболие, на което първоначално не обръщал внимание. Преди две години то станало непоносимо, зрението драстично намаляло, а главата му видимо се деформирала. \r\n\r\n След като е диагностициран, лекарите са били единодушни, че болестта е в твърде напреднал стадий и рисковете от хирургичното лечение са огромни. Без операция обаче мъжът е щял да почине до края на годината. \r\n\r\n Голям риск за живота му е имало и по време на самата операция. Затова тя е била предизвикателство пред екипа на болницата. \r\n\r\n Подобни казуси, с толкова голям тумор и с изключително сложна локализация, има само няколко в света, обясняват лекарите. Те допълват, че за да добие тези размери, туморът се е развивал поне 10 години и е странно как не е бил дигностициран досега.   \r\n\r\n Основното предизвикателство пред екипа е била големината му и неговата анатомична форма. За да не се получи кръвозагуба, лекарите са направили емболизация на лезията, с която са запушени повечето съдове, които я захранват с кръв. \r\n\r\n Емболизацията представлява минимално инвазивна нехирургична процедура, при която се извършва запушване на кръвоносни съдове. \r\n\r\n Няколко дни след това е пристъпено към самото отстраняване на лезията. По време на продължилата цял ден операция пациентът е загубил 2 литра кръв. \r\n\r\n Мъжът провежда активна рехабилитация и вече се храни сам. Лекарите са оптимисти, че до няколко седмици ще бъде изписан, но след това ще трябва да бъде наблюдаван поне година. \r\n \n\t\t\t\t\t\t", "date": "2019.11.15", "title": "Мъж с мозъчен тумор над 1 кг беше спасен след уникална операция в болница в София"}
{"url": "http://www.bnews.bg/article/264344-edin_zaginal_i_stotitsi_bez_tok_zaradi_snegovalezh_vav_frantsiya", "text": "\n Обилните снеговалежи във Франция, започнали вчера, причиниха смъртта на един човек. Тази сутрин без ток останаха 300 000 домакинства, главно в югоизточните департаменти, предаде Франс прес. \r\n\r\n 63-годишен шофьор е загинал снощи югоизточно от Лион при опит да премести дърво, паднало под тежестта на снега. В този момент друго дърво паднало върху него. Ранен и младеж, който му е помогнал. \r\n\r\n До 30 см сняг падна в по-високи възвишения в близост до Алпите за по-малко от 24 часа, а 15 сам бяха отчетени на летището в Лион. Метеорологичната агенция издаде предупреждения за пътуване в голяма част от района. \r\n\r\n Снощи са прекъснати два далекопровода и не е ясно кога ще бъде възстановено електроснабдяването. \r\n\r\n Снеговалежите объркаха разписанията на транспорта и движението в региона. Изцяло блокиран е жп трафикът в района на Гренобъл. \r\n\r\n Временно е забранено движението на тирове по всички магистрали около Лион и някои второстепенни пътища. \r\n \n\t\t\t\t\t\t", "date": "2019.11.15", "title": "Един загинал и стотици без ток заради снеговалеж във Франция"}
{"url": "http://www.bnews.bg/article/264340-mira_dobreva_pobesnya_zaradi_sluchka_na_patya", "text": "\n Тв водещата Мира Добрева не е на себе си от бяс заради случка, която се разиграва наскоро пред погледа й, пише show.blitz.bg \r\n \r\nЖурналистката била заедно със своя приятелка, която всъщност косвено станала причина за невероятна вандалска проява от страна на непозната жена... \r\n \n\t\t\t\t\t\t", "date": "2019.11.15", "title": "Мира Добрева побесня заради случка на пътя..."}
{"url": "http://www.bnews.bg/article/264326-nad_13_mln_zriteli_prosledili_golemiya_spektakal_po_impiychmanta_na_tramp", "text": "\n 13,8 милиона души са проследили по телевизията първия ден от публичните изслушвания по разследването за импийчмънт на президента на САЩ Доналд Тръмп, предаде Асошиейтед прес. Компанията \"Нилсен\" съобщи, че 10 различни телевизионни канала са предавали изслушванията на живо или са излъчвали записи от тях. Днес изслушванията ще продължат. Каналът \"Фокс нюз\" е бил най-гледаната телевизионна мрежа, въпреки че водещите в най-гледаното време постоянно иронизират разследването, предаде БТА. \r\n\r\n \"Нилсен\" информира, че 2,9 милиона души са следили изслушванията по \"Фокс нюз\", 2,69 милиона - по ЕмЕсЕнБиСи (MSNBC), 2,01 милиона - по ЕйБиСи (АВС), 1,97 милиона - по СиБиЕс (CBS), 1,84 милиона души - по СиЕнЕн (CNN) и 1,68 милиона души - по ЕнБиСи (NBC). \r\n\r\n За сравнение изслушването на Брет Кавано за съдия във Върховния съд след обвиненията срещу него в сексуален тормоз привлякоха 20,4 милиона зрители през септември 2018 г. Показанията пред Конгреса на бившия директор на ФБР Джеймс Коми и на бившия адвокат на Тръмп Майкъл Коен също са привлекли по-голям брой зрители, отколкото първия ден от изслушванията по разследването за импийчмънт на Доналд Тръмп. \r\n \n\t\t\t\t\t\t", "date": "2019.11.15", "title": "Над 13 млн. зрители проследили големия спектакъл по импийчмънта на Тръмп"}
{"url": "http://www.bnews.bg/article/264338-psihichno_razstroystvo_li_e_pristrastyavaneto_kam_onlayn_pazaruvaneto", "text": "\n Германски психотерапевти настояват пристрастяването към пазаруването в интернет да бъде признато за психично разстройство, защото има особени симптоми, съобщи БТА. \r\n\r\n Обсесивното пазаруване е познато на специалистите от десетилетия. То обаче придобива нови мащаби в ерата на интернет и вече засяга всеки 20-и човек. Хората, които са пристрастени към пазаруването в интернет, в крайна сметка натрупват покупки, могат да задлъжнеят, карат се с близките, губят самоконтрол, крият се. Това се отразява на психиката им, стават по-неспокойни, могат да се депресират, обясниха учените от Хановерското медицинско училище. Затова обсесивното пазаруване в интернет трябва да бъде признато официално за заболяване. \r\n\r\n Учените обобщават наблюденията си от 122-ма пациенти, потърсили помощ за пристрастяване към пазаруване в интернет. \r\n \n\t\t\t\t\t\t", "date": "2019.11.15", "title": "Психично разстройство ли е пристрастяването към онлайн пазаруването?"}
{"url": "http://www.bnews.bg/article/264337-belarus_obezopasyava_granitsata_s_ukrayna_do_chernobil_zaradi_turistite", "text": "\n Беларус обезопасява границата си с Украйна близо до мястото на ядрената авария в Чернобил в отговор на повишения туристически поток в засегнатата зона, предаде ДПА. \r\n\r\n Беларус трябва да затвори границата си по протежение на Чернобилската зона, заяви представителят на беларуската граничната охрана Анатолий Лапо. \r\n\r\n \"В района по границата има много голямо радиоактивно замърсяване. Хората не трябва да минават от там\", предупреди той. \r\n\r\n Епицентърът на катастрофата в Чернобил се намира на около 10 километра от беларуската граница, отбелязва ДПА, цитирана от БТА. \r\n\r\n Заради недостига на финансови средства Киев насърчава туризма в зоната около Чернобил, за да събере приходи в хазната, опразнена през последните години заради конфликта с подкрепяните от Русия сепаратисти в Източна Украйна. \r\n \n\t\t\t\t\t\t", "date": "2019.11.15", "title": "Беларус обезопасява границата с Украйна до Чернобил заради туристите"}
{"url": "http://www.bnews.bg/article/264339-aktrisa_s_raztarsvashti_priznaniya_za_rolyata_si_v_otkradnat_zhivot", "text": "\n Диляна Данева е актриса по професия и по призвание, но също така е и един от двамата продуценти на пълнометражния филм „Танго в тунела”, който наскоро спечели две награди на международен филмов фестивал, пише show.blitz.bg \r\n \r\nВъпреки че има поддържаща роля във филма, тя й носи голямата награда на журито в категорията: „Най-добра актриса” на същия фестивал. А това, което направи в \"Откраднат живот\", остави много въпросителни след себе си... \r\n \n\t\t\t\t\t\t", "date": "2019.11.15", "title": "Актриса с разтърсващи признания за ролята си в \"Откраднат живот\""}
{"url": "http://www.bnews.bg/article/264327-razmyanata_na_udari_mezhdu_izrael_i_ivitsata_gaza_prodalzhava", "text": "\n Размяната на удари между Израел и Ивицата Газа продължава, въпреки действащото примирие. \r\n\r\n Изстреляни ракети от радикалната палестинската групировка \"Ислямски джихад\" предизвиква отговор от израелска страна. \r\n\r\n Като цяло постигнатото преди 24 часа примирие продължава да е в сила. Общият брой на жертвите в Ивицата Газа от вторник насам е 34. От израелска страна, пострадали са 63 души. \r\n\r\n До поредния изблик на насилие се стигна, след като при израелската атака беше убит един от командирите на \"Ислямски джихад\". \r\n\r\n „Няма да забравим кръвта на Абу Салим! Искаме голям отговор срещу тях. Искаме да бъдат изстреляни ракети срещу Тел Авив и Сдерот”, заяви протестиращ от Газа. \r\n \n\t\t\t\t\t\t", "date": "2019.11.15", "title": "Размяната на удари между Израел и Ивицата Газа продължава"}
{"url": "http://www.bnews.bg/article/264325-sled_dazhda_izgryava_slantse", "text": "\nДнес ще преобладава слънчево време. Ще духа слаб юг-югоизточен вятър. Максималните температури ще са между 16° и 21°. \r\n\r\nТова съобщиха от НИМХ. \r\n\r\nНад планините ще бъде предимно слънчево. Ще духа слаб до умерен вятър от юг-югозапад. Максималната температура на височина 1200 метра ще е около 13°, на 2000 - около 7°. \r\n\r\nНад Черноморието преди обяд ще бъде предимно облачно, след обяд облачността ще се разкъса. Ще духа слаб изток-югоизточен вятър. Максималните температури на въздуха ще са 18°-19°. Температурата на морската вода е 17°-18°. Вълнението на морето ще е 2-3 бала. \n\t\t\t\t\t\t", "date": "2019.11.15", "title": "След дъжда изгрява слънце"}
{"url": "http://www.bnews.bg/article/264328-proveryavat_s_kakvi_gumi_shofirame", "text": "\n От днес пътните полицаи ще глобяват шофьорите, които карат с летни гуми. \r\n\r\n Изискването за зимните месеци е те да са с грайфер не по-малък от 4 мм. Ще се следи и за изправност на светлините, чистачките, както и за цялостното състояние на автомобила. \r\n\r\n Глобата за неизрядните шофьори е 50 до 500 лева. Правилата важат до 1 март. \r\n\r\n Само за 10 дни са установени повече от 43 000 нарушители. Най-често шофьорите карат без включени светлини, нямат необходимото оборудване в колата и имат технически неизправности, обясни Мария Ботева от „Пътна полиция”. \r\n\r\n \"Не глобата, която законът предвижда, е определяща, а сигурността. Нека не правим експерименти на пътя\", призова тя. \r\n\r\n Третата неделя на месец ноември е обявена за Световен ден за възпоминание на жертвите на пътя. Цялата седмица в различните храмове има служби. \r\n\r\n Тази неделя в 10:30 ч. в столичния храм-паметник „Св. Александър Невски” ще бъде отслужена такава молитва. \r\n \n\t\t\t\t\t\t", "date": "2019.11.15", "title": "Проверяват с какви гуми шофираме"}
{"url": "http://www.bnews.bg/article/264331-nadal_za_peti_pat_shte_zavarshi_sezona_kato_1_v_sveta", "text": "\n Испанският тенисист Рафаел Надал за пети път в кариерата си ще завърши сезон на първо място в ранглистата на Мъжката тенис асоциация (ATP), съобщава БГНЕС. \r\n\r\n Левичарят от Майорка си осигури първата позиция след снощното поражение на Новак Джокович от Роджър Федерер на заключителния турнир в Лондон. \r\n\r\n Ноле можеше да стане първи само в случай на победа в турнира, но претърпя второ поражение в три срещи и не успя да се класира за полуфиналите. \r\n\r\n Надал стана петият тенисист, който успява да завърши сезона на върха не по-малко от пет пъти в кариерата си. С подобно постижение могат да се похвалят Джокович (5 пъти), Федерер (5), Джими Конърс (5) и Пийт Сампрас (6). Рафа завърши на лидерската позиция и през сезоните 2008, 2010, 2013 и 2017. През настоящия сезон той завоюва четири трофея, сред които два от Големия шлем - Ролан Гарос и Ю Ес Оупън. 33-годишният Надал е най-възрастният тенисист, който става най-добър в края на годината  \r\n \n\t\t\t\t\t\t", "date": "2019.11.15", "title": "Надал за пети път ще завърши сезона като №1 в света"}
{"url": "http://www.bnews.bg/article/264330-dete_geniy_shte_zavarshi_universitet_na_9_godishna_vazrast", "text": "\n Дете гений е на път да завърши своята бакалавърска степен в университет на едва 9-годишна възраст, пише Си Ен Ен. \r\n\r\n Лорен Симънс е от белгийски произход и в момента учи за електроинженер в технологичния университет в Айндховен. Екипът от преподаватели описват момчето като „напълно удивително“, като той ще получи дипломата си за висше образование през декември. \r\n\r\n „Учителите забелязаха нещо много специално в Лорен. Казаха ни, че попива всичко като гъба“, разказва майката на момчето. \r\n\r\n Родителите му са лекари, но никой няма обяснение откъде детето им има такива невероятни дарби. \r\n\r\n „Лорен е най-добрият ученик, който някога сме имали. Не само, че е свръх интелигентен, но той е и много симпатично и отзивчиво момче“, казва директорът на инженерната програма в университета Сьоерд Хулшоф. \r\n\r\n А какви са плановете на детето гений след като завърши висше образование на тази ранна възраст? Лорен планира да започне обучение за докторска степен за електроинженерство, като междувременно учи… медицина. \r\n \n\t\t\t\t\t\t", "date": "2019.11.15", "title": "Дете гений ще завърши университет на… 9-годишна възраст"}
{"url": "http://www.bnews.bg/article/264335-bananova_republika_s_bananovi_patreoti_i_vitsepremier_banan", "text": "\n Банановите патриоти подариха по един банан за пенсионерите, циганите и работещите българи. Каракачанов и ордата му излъгаха пенсионерите за 300 лева минимални пенсии, а за всички които са си плащали осигуровките през трудовия път дадоха по една обелка от банана. \r\n\r\n Ако оцелят във властта като подлоги на Бойко и догодина, минималната пенсия от лятото ще стане 250 лева. Ако?! \r\n\r\n Със сигурност обаче, който няма трудов стаж ще е на далавера (основно ромите), а тези милиони пенсионери с някоя стотинка отгоре над 250 лева пенсия ще взимат пак толкова. “Банановите патреоти” подаряват на верните си гласоподаватели ромите и безплатна детска градина за дечурлигата под благовидния предлог, че ще ги учат на български. А българите в големите градове и столицата ще си гледат децата сами или ще плащат такси и рушвети за детски градини.  \r\n\r\n Бананово-патрЕотично, нали? Накря Банан вицепремиерът и башибузука му подариха 200 милиона на едрия капитал и олигарсите, като лишиха трудовите българи от законния първи ден болничен. Това ще налее в тлъстите сметки на олигарсите допълнителните двеста милиона, а за работниците ще има по една празна обелка в ръка. \r\n\r\n Защо се учудвате, че за банановия псевдопатриот Каракачанов и Банановата му партия ВМРО гласуват само цигани и купения вот на олигарсите. Без тях Каракачанов ще е една празна политическа бананова кора. Има ли още наивници? \r\n \n\t\t\t\t\t\t", "date": "2019.11.15", "title": "Бананова република с бананови патреоти и вицепремиер Банан! "}
{"url": "http://www.bnews.bg/article/264329-stoyanka_mutafova_e_v_reanimatsiyata_na_vma", "text": "\n Голямата българска актриса Стоянка Мутафова е била преместена в реанимацията на Военномедицинска академия снощи, потвърдиха от лечебното заведение за bTV. \r\n\r\n Стоянка Мутафова бе в болница \"Лозенец\", където оперираха възпалената й жлъчка. Тя получи сепсис и бе с висока температура, която бе овладяна с много усилия за десетина дни. \r\n\r\n Дъщеря й Мария Грубешлиева-Муки в момента е при нея и също потвърди новината пред bTV. Повече за състоянието на голямата актриса ще има следобед. \r\n\r\n В реанимацията на ВМА продължава да е и Стефан Данаилов като състоянието му е без промяна. \r\n \n\t\t\t\t\t\t", "date": "2019.11.15", "title": "Стоянка Мутафова е в реанимацията на ВМА"}
{"url": "http://www.bnews.bg/article/264324-za_bolno_dete_i_trudova_zlopoluka_se_zaplashta_i_parviya_den_ot_bolnichnite", "text": "\nЗа нас е важно да завършим мандата си. Икономиката в България върви добре, трябва да се завършат много строежи. Трябва да имаме стабилно правителство, както и нашите коалиционни партньори да получат удовлетворение. Това (за отпадане заплащането на първия ден от болничните - б.р.) беше тяхно искане. \r\n\r\nТова заяви председателят на бюджетната комисия в парламента Менда Стоянова пред Нова телевизия. \r\n\r\nТя обясни, че след коалиционния съвет е имало Изпълнителна комисия и са приети още 4 решения. Това е пакет от няколко мерки, около който се обединихме вчера, каза Стоянова. \r\n\r\nОбединените патриоти настояваха да се види реализация на част от тези мерки. Обединяваме се около тези неща, поясни финансистът от ГЕРБ. \r\n\r\nПрипомняме, вчера бе решено, че минималната пенсия става 250 лева, а първият ден от болничните няма да се плаща.  \r\n\r\nПо думите й решението за болничните е изкристализирало в резултат на анализ. Има ясни сигнали, че става дума за злоупотреба. Когато въведохме първите 3 дни да се плащат от работодателя, ефектът го няма. Ако ги плаща НОИ, ги плащаме всички ние. Сега искаме да разделим отговорността между работодател и ползвател на болнични, каза Стоянова. \r\n\r\nТя обясни, че изключение от правилото работникът да не получава заплата за първия ден от болничните, ще бъде в случаите, когато се отглежда дете - ако детето се разболее и той трябва да остане да го гледа. Изключение ще бъде и при трудова злополука. \r\n\r\n\"Само с контрол нещата не се решават. Данъчните контролират, но в основата да се събират приходи е доброволното плащане. В закона трябва да има текст, който те принуждава да го правиш\", каза Менда Стоянова, която по професия е данъчен. \r\n\r\nВ Германия, северните страни нямат такъв проблем, манталитетът на хората е друг, каза Стоянова, на което водещият отговори, че там има желание да платиш и възможност да се справиш. \r\n\r\nЗа нововъведението да не се заплаща от работодателя първия ден от болничните, депутатът от ГЕРБ каза, че се надяват да има два ефекта - икономия от болничните, които плаща НОИ и ефект за работодателите. \r\n\r\nИма процеси, които се провалят, защото работниците са в болничен. Тази възходяща тенденция (на увеличаване на младежите, които нито работят, нито учат - б.р.) не знам дали в следващите години ще остане някой да работи, каза с усмивка Стоянова. \r\n\r\nЗапитана дали в държавната администрация е по-лесно човек да си вземе болничен, тя каза - нямам статистика дали в администрацията по-лесно си взимаш болничен. Предстои анализ.  \n\t\t\t\t\t\t", "date": "2019.11.15", "title": "За болно дете и трудова злополука се заплаща и първия ден от болничните"}
{"url": "http://www.bnews.bg/article/264332-nedyalko_yordanov_za_dvamata_si_sinove_geshev_i_edin_paten_intsident", "text": "\n За „небивала репресия към самия мен от страна на прокуратурата“ споделя Недялко Йорданов в страницата си във Фейсбук. Поетът блъснал през март с автомобила си възрастен човек на улицата в Бургас, завел го в болницата, пострадалият бил прегледан, главата му – зашита, а кракът – гипсиран, след което дал показания, че не желае да заведе дело срещу Йорданов. През септември обаче бил извикан за нови показания – вече не в качеството си на „свидетел“, а на „обвиняем“. И отбелязва, че всичко това се случва, защото защитил във Фейсбук единия си син – Асен Йорданов, собственик на разследващия сайт „Биволъ“, който иска да напусне България, докато другият му син – Недялко Недялков, собственик на сайта ПИК  – „френетично“ защитава избора на нов главен прокурор.  \r\n\r\n „Научих от сигурно място, че действията на новата дознателка и местната прокурорка са продиктувани „отгоре“ – пише Йорданов. – Техни колеги бяха категорични, че тези жени никога не биха поели сами отговорност да търсят поводи и да повдигат обвинение, което няма реално основание. И то цели пет месеца след произшествието, изяснено и обявено за приключено. \r\n\r\n Съвем ясно беше, че Онези горе искат да ме сплашат в отговор на моето писмо във Bейсбук и очакват да почна да се моля да се прекрати делото и да им дължа вечна благодарност и покорност.“ \r\n\r\n Предлагаме ви пълния текст на Недялко Йорданов. \r\n\r\n „Скъпи приятели, \r\n\r\n Днес няма да има стихотворение, защото ми се иска да споделя най-после нещо, което ми тежи от доста време, но упорито се опитвах да не мисля за него. Дано имате търпение да изчетете всичко това, което ще ви напиша. \r\n\r\n Не се обръщам директно към съответните органи, а така би трябвало, защото това засяга именно тях и главно Прокуратурата и Полицията в лицето на прокурорите Цацаров и Гешев, министъра на вътрешните работи Маринов и – вероятно – министър-председателя Борисов. Но съм убеден, че те ще прочетат това. \r\n\r\n Случи се случайно на 26 март т. г. в 10,30 сутринта. Шофьор съм от 50 години, обиколил съм с колата си цяла България с моите рецитали, 30 години съм шофирал в гъсто населения център на София и нямам нито едно нарушение, да не говорим за пътно-транспортно произшествие. Бях с колата си в Бургас, отивах към гроба на баща ми – навършваха се 72 години от убийството му. Движех се по ул. „Ген. Гурко“ към бул. „Демокрация“ – и на кръстовището пред Трета поликлиника (не зная как се нарича сега) светна зеленият светофар за направо и наляво. Потеглих направо и после завих наляво, стигнах до пешеходната пътека, когато внезапно пред мен изневиделица сякаш изникна човек. Слава богу, имам светкавичен рефлекс и моментално натиснах спирачка. Човекът падна на земята и на главата си имаше кръв. \r\n\r\n Тогава не се уплаших, имах чувството, че гледам някакъв филм. Веднага го качих в колата и тръгнахме към Спешна помощ в Окръжна болница. По пътя той ме заговори, оказа се, че е 87-годишен, с бастун, чувстваше се съвиновен. Разказа ми, че е вдовец от доста време и има само един син, който се грижи за него, но иначе си живее самостоятелно. Спомни си, че ме познава от онова време, когато работех в Бургаския театър и се тюхкаше как е могло да се случи това неприятно произшествие. Предложи ми да кажем, че е паднал сам. Разбира се, не приех такъв жест, заведох го в болницата, зашиха с няколко шева обелената кожа на главата и му сложиха лепенки. Аз, разбира се, разказах какво точно се е случило, съобщих на полицията мястото на произшествието и се върнах с колата там. \r\n\r\n Чакахме, както е бил редът, около 3 часа с полицаите – добри момчета – да съставят протокол и да получат сведение от болницата по телефона има ли сътресение на мозъка. И да се направи скенер на главата. Не ми се разказва какво преживях през това време на чакане… Слава богу нищо такова нямаше! Оказа се, че трябва да се сложи гипс на крака му – което се записа като средна телесна повреда. Все пак оставиха го в болницата да преспи и там още същата вечер той е дал своите показания пред „дознателката“. Това понятие „дознателка“ научих тогава. Той твърдо е заявил без колебание, че няма никакви претенции към мен и е поискал случаят да бъде приключен. А на следващия ден аз също дадох показания пред същата дознателка, както е редът. Дознателката каза, че нашите показания са достатъчни и случаят наистина е приключен. \r\n\r\n Изминаха цели пет месеца от тогава. Сприятелихме се с този мил старец. През цялото лято, когато бях в Бургас, си говорехме, ходих му на гости… Имахме общи теми. Включително „старчески“, защото бях претърпял операция на тазобедрената става и трудно се движех като него. Оказа се много симпатичен и обективен човек и непрекъснато повтаряше, че не съм виновен, че случилото се е „малкия дявол“, защото и двамата сме живи и здрави и нека го забравим. И наистина го забравихме. Но остана едно вярно приятелство с бай Калчо, който хвърли патериците и си пое като мене верния бастун. \r\n\r\n И тук правя едно необходимо отклонение от този сюжет. И стигам до Прокуратурата в лицето на единствения кандидат за прокурор Иван Гешев. Нямах никакво мнение за него и не беше моя работа кой ще стане Главен прокурор на републиката. \r\n\r\n Но когато разбрах, че е почнала жестока и безмилостна разправа с големия ми син Асен, собственик на сайта „Биволъ“ и когато той след дълги разговори ми призна това и каза, че не вижда друго спасение освен да напусне България – не можах да остана безразличен към тази несправедливост и написах едно писмо във Фейсбук. Асен е заклет родолюбец, никога не е мислил да напуска родния си Бургас, камо ли България, а за да стигне до такава крайност, явно положението беше станало непоносимо, дори и за устойчива личност като него. \r\n\r\n Може би сте чели това мое кратко писмо, защото видях, че има десетки хиляди лайкове и споделяния в трите ми страници. Ето го – с малки съкращения: \r\n\r\n Скъпи приятели, \r\nИзвинете ме, че днес няма да публикувам стихотворение… \r\nВремето в което живеем не е за поезия. Искам да споделя с вас своята тревога като човек и баща за съдбата на моя син Асен – собственик на сайта „Биволъ“Това, което се случва днес, през август 2019 година надхвърля всички възможни гадости. \r\nПрокуратурата в лицето на единствения кандидат за главен прокурор Гешев си позволи да обяви „Биволъ“ за поръчител на акцията за разкриване на личните данни на пет милиона българи от една компютърна фирма. \r\nТепърва ще стане ясно, че собственикът на „Бивол“ Асен Йорданов няма абсолютно нищо общо с въпросната фирма, но вече пресата на Делян Пеевски и съответно на Петю Блъсков му лепна етикета „рекетьор“. \r\nСега започват наказателни мерки срещу сайта и единствената фирма на съпругата му„Имидж едвъртайзинг“ от страна на прокуратурата и съдебните органи под формата на ревизии и финансови проверки години назад с цел да се унищожи напълно и без това останалата без почти никакви средства фирма. \r\nМалкото ѝ клиенти, които са дръзнали да останат, получават вече заплахи и предупреждения. \r\nСъвсем възможно е в най-скоро време да нахлуе полиция в дома и офиса на Асен и да изземе компютрите и цялата му документация. \r\nИ това става днес, 30 години след толкова очакваната демокрация! \r\nТези хора не подозират, че всичко това ще се обърне срещу самите тях или са решили, както не веднъж през тези години, че всичко ще отмине безнаказано и ще се забрави, но важното е непокорният „Биволъ“ да бъде унищожен. \r\nИ не им пука за назряващия международен скандал… \r\nИзвинявайте, че днес вместо стихотворение четете всичко това… \r\nНо в случая реагирам не само като баща, а и като гражданин на тази измъчена и болна държава, която носи вечното име България… \r\n\r\n 16 август 2019г. \r\n\r\n Обърнете внимание на датата, защото само 25 дена след това последва небивала репресия към самия мен от страна на прокуратурата… Това до вчера не бях го споделил с никого, дори с Ивана и с малкия ми син Недялко, който почти фанатично тръгна публично да защитава каузата Гешев да бъде избран за главен прокурор. Не исках да му влияя и не му казах, защото уважавам правото на собствено мнение на двамата си сина. \r\n\r\n На 9 септември т. г. – е написано съвсем ново „Постановление за привличане на обвиняем и вземане мярка за неотклонение на лицето Недялко Асенов Йорданов“, подписано от прокурор Р. Ганева. Бях извикан от София в Бургас, за да ми бъде връчена призовка за повдигнато обвинение от страна на Прокуратурата. \r\n\r\n Тогава разбрах, че точно по моя случай е сменена първоналната дознателка, на която дадохме своите показания с бай Калчо в деня на произшествието и е назначена друга. Попитах новата дознателка за какво точно е това „Постановление за привличане на обвиняем“? Отговорът беше абсурден: „Няма да Ви кажа, като дойдете след три дена, ще го видите“. Отидох, разбира се, обзет не толкова от безпокойство, колкото от любопитство. \r\n\r\n Попитах защо отново трябва давам показания, след като вече съм ги дал на 25 март и получих отговор, че тогава съм бил само „свидетел“, а сега съм вече „обвиняем“. На тръгване и подадох ръка за довиждане, но тя заяви, че е забранено да се ръкува с обвиняеми. \r\n\r\n Прочетох Постановлението на прокуратурата и останах като гръмнат. В него никъде не се споменаваше, че потърпевшият е заявил недвусмислено, че няма никакви претенции към мен, че няма никакво намерение да води дело, да не говорим за това, че аз (обвиняемият) лично съм съобщил за произшествието в МВР и съм го завел веднага в Спешна помощ с колата си, както и, че поради бързия си рефлекс съм предотвратил друг много по-тежък изход. \r\n\r\n Нещо повече – Прокуратурата изисква от мен като престъпник мярка за неотклонение „Подписка“, която предвижда, че нямам право да напускам града и ако я наруша следва принудително докарване или обявяване за издирване. \r\n\r\n Скъпи приятели, \r\n\r\n Преминал съм през невероятни и тежки катаклизми и изпитания от страна на властта през годините, още от най-ранно детство. Но такова нещо ми се случваше за пръв път в живота. \r\n\r\n Научих от сигурно място, че действията на новата дознателка и местната прокурорка са продиктувани „отгоре“. Техни колеги бяха категорични, че тези жени никога не биха поели сами отговорност да търсят поводи и да повдигат обвинение, което няма реално основание. И то цели пет месеца след произшествието, изяснено и обявено за приключено. \r\n\r\n Съвем ясно беше, че Онези горе искат да ме сплашат в отговор на моето писмо във Фейсбук и очакват да почна да се моля да се прекрати делото и да им дължа вечна благодарност и покорност. А може би разчитат, че след четирите операции, които претърпях през последните две години, може да получа от притеснение инфаркт или инсулт и проблемите, които причинявам с позицията си, да се решат по-лесно и бързо… Все пак вече съм на 79… \r\n\r\n Напразна надежда… Какво ли не съм преживял в този живот, включително брутални прокурорски заплахи по времето на Иван Костов, така че реших временно да не давам никаква публичност на тази очевидна отмъстителност на господин кандидата Иван Гешев и на тези, от които е получил съответното съгласие. \r\n\r\n Точно тогава бях пред премиера на моята пиеса „Каквото такова“ в Народния театър „Иван Вазов“. Тези, които са били в театър, знаят какво означава това за един режисьор и автор. Още повече, че след осемгодишно прекъсване отново за последно бях решил да се появя на театралната сцена. Опитах се пред моите актьори връстници да не покажа какво ми се случва и мисля, че успях. Но нямах време и възможност лично да се защитя. \r\n\r\n Затова поверих делото в ръцете на господин Сава Каров от Бургас – човек с много дълъг адвокатски опит и бивш служител в МВР. Оказа се, че милият бай Калчо, както и сина му, нееднократно са били призовавани да ме дадат под съд и те категорично са отказвали. Видях се с тях в Бургас и бях поразен от това, което са преживели тези хора. Как 87-годишният човек нееднократно е бил призоваван първо по телефона, а след това и в полицията да се откаже от показанията си и да ме обвини. И всеки път той – възмутен – категорично е отказвал. Накрая отишъл със сина си в Пето районно управление в Бургас и писмено отново заявил това. \r\n\r\n Когато се видяхме с него в Бургас, той поиска да бъде записан на видео за всеки случай и е подписал нова декларация, че няма никакви претенции към обвиняемия Недялко Йорданов. Адвокатът Каров е занесъл на полицията тази подписаната и нотариално заверена от него декларация. Дори старецът и синът му са поискали тяхната специално упълномощена адвокатка също да се яви в полицията и тя е входирала официално по делото изрично волята му. На базата на всичко това адвокат Каров е поискал прекратяване на прокурорското наказателно дело срещу мен, съгласно изискванията на закона. \r\n\r\n И какво е станало? Адвокатът сподели с мен, че такова нещо никога не е имал в своята богата практика и то противоречи на всякакви правни норми. Определената от горе прокурорка не само, че не е отменила повдигнатото обвинение и не е прекратила преписката, но е разпоредила то да продължи с назначаването на нова тройна експертиза! Като се знае как действат тези структури в строга и безпрекословна субординация, естествено всичко това срещу мен, няма как да стане само по личното персонално усмотрение на една местна полицайка или една местна прокурорка. Още повече, че едната от тях е споделила в частен разговор, че просто „изпълнява нареждания“. \r\n\r\n Аз не се считам в никакъв случай за „свещена крава“ или недосегаем от закона. Именно заради това и по никакъв начин не се обадих никому, не потърсих „оправяне“ по „втория начин“, а минавам чинно по всички процедури на прокуратурата, защото съм повече от убеден в своята правота и нямам никакви притеснения от ситуацията по същество. \r\n\r\n Не искам да гадая каква личност е господин Иван Гешев, без чието знание и поощрение това не би било възможно да се случи. Нямам и съмнение, че той ще отрече, че не знае, а чиновниците му по места действат напълно свободно и по убеждение. \r\n\r\n Все едно дали става дума за мен – все пак един стар поет с някакво име в обществото. Може би иска да му се моля? Или да окаля името ми? Каква жалка отмъстителност за това, че съм си позволил да защитя единия си син Асен и неговата кауза за справедливост. И как изобщо не му пука за другия ми син Недялко, собственик на агенция ПИК, който толкова време вече понася хиляди хули и подигравки, задето се е заел със защитата на прокурора Гешев. Обзет от някаква необяснима за мен илюзия, без да подозира какво прави въпросната личност дори с родния му баща. \r\n\r\n Скъпи приятели, \r\n\r\n Сърцето ми, слава Богу е здраво, мозъкът ми работи безотказно и нямам никакво намерение да се предавам. Споделям това с вас, защото всичко може да се очаква от човек, който ще ни бъде главен прокурор цели 7 години и ще бъде неприкосновен от закона. \r\n\r\n Няма начин това да не е известно и на министър-председателя Бойко Борисов, който преди четири години наистина направи един жест към мен в труден момент, заради което му прощавах много неща. Странно, но като че ли не съм изненадан от неговото поведение в случая. Почти сигурен съм, че ще последва изявление,че нито той, нито Цацаров, нито Гешев са знаели за този случай. И че това е нормална местна инициатива – след като не иска да ме съди потърпевшият, ще ме съди държавата. И че датите 16 август с публикацията ми за Гешев и 9 септември с обявяването ми от свидетел в обвиняем нямат никаква зависимост помежду си. \r\n\r\n Готов съм на такъв процес, но ще настоявам той да бъде публичен и да му се даде широка гласност. \r\n\r\n Не заемам никаква страна в този болен въпрос да бъде или да не бъде Иван Гешев главен прокурор. Не участвам в никакви демонстрации, включително в тази на Недялко в негова подкрепа, нито в тази, в която не участва Асен, макар че я подкрепя морално. Такава е съдбата на един български родител в това жестоко време разделно. \r\n\r\n Такива са фактите… Вие преценете… \r\n\r\n Тази моя изповед пред вас – моите хиляди приятели във Фейсбук, е написана преди време, но реших да не я публикувам преди избора на нов главен прокурор, за да не се изтълкува като моя провокативна намеса в гласуването. Но не мога да не изкажа своето притеснение от следващата седемгодишна практика на един човек, който много лесно и бързо проявява лична отмъстителност. Позволих си само да публикувам едно стихотворение на датата 10 ноември… \r\n\r\n До един прокурор \r\n\r\n Защо опитвате да смачкате поета… \r\nИ да го унизите… Да мълчи… \r\nДушата му е тъжна и проклета… \r\nНо сухи са добрите му очи. \r\n\r\n Опасен ли е… Яростен и вярващ… \r\nВидял е всичко.. И добро… И зло… \r\nЗапява Славей… И заграчва Гарван… \r\nВърти се старото му колело. \r\n\r\n Върти се…Спре… Последни обороти… \r\nИ птиците… Долитат… От къде? \r\nАх, тялото… Но мозъкът работи. \r\nИ няма… Няма да се предаде. \r\n\r\n Ти, който се гласиш сега да съдиш.. \r\nИ ще успееш… Виждам… Може би… \r\nПознах те вече.. Знам какъв ще бъдеш. \r\nА ще решаваш хиляди съдби. \r\n\r\n А моята… Тя вече си отива… \r\nНо няма да се предаде до край. \r\nДо като още диша… И е жива… \r\nВсе ти е тая… Но това го знай! \r\n\r\n 10 ноември 2019 г. \r\n6 ч. 54м. сутринта \r\n\r\n *** \r\n\r\n А ето и самият бай Калчо, който поиска да бъде записан с камера преди месец. Ето какво разказва той. Моля ви, отделете още десетина минутки и вижте как изглежда този симпатичен и твърд човек и чуйте неговите думи. \r\n\r\n \r\n\r\n   \r\n \n\t\t\t\t\t\t", "date": "2019.11.15", "title": "Недялко Йорданов за двамата си синове, Гешев и един пътен инцидент"}
{"url": "http://www.bnews.bg/article/264333-navigatsiyata_na_pravitelstveniya_falkon_otkazala", "text": "\n Навигационната система на малкия правителствен самолет е отказала напълно при опит да се приземи в София с премиера Бойко Борисов на борда, потвърдиха от пресцентъра на Министерския съвет информацията на \"24 часа\". \r\n\r\n Системата е изключила и пилотите не са успели да я рестартират. Пътуващият задължително с премиера борден инженер също не е успял да я оправи. При втори опит самолетът все пак е кацнал на летище София. Машината е приземена в ръчен режим и водена с команди от РВД. \r\n \n\t\t\t\t\t\t", "date": "2019.11.15", "title": "Навигацията на правителствения \"Фалкон\" отказала"}
{"url": "http://www.bnews.bg/article/264334-otkradnaha_bastuna_na_pencho_ot_ploshtad_slaveykov", "text": "\n Бастунът от бронзовата статуя на Петко и Пенчо Славейкови от емблематичния площад изчезна, съобщава сайтът „Площад Славейков“. Синът остана без бастуна, на който се подпираше. Без него ръцете на Пенчо стояха необичайно, сключени като за молитва. \r\n\r\n Вандализмът сполетя композицията на Георги Чапкънова само около шест месеца, след като бе поставена на обновения площад „Славейков“. Пейката с двамата поети бе посрещната с любов от хиляди столичани, а за туристите отново стана любимо място за снимки. Мнозина софиянци са така привързани към тази творба, че не приеха добре промяната в бронзовата сянка под пейката, излъскана до златен блясък. \r\n\r\n Бастунът на Пенчо Славейков не за първи път става жертва на подобно отношение. Преди години хулигани го бяха огънали – от тогава на статуята не бе посягано. \r\n\r\n На по-малко от 100 метра от площад „Славейков“, в Такевата градинка, преди години изчезна друго произведение на Чапкънов – „Отвличането на Европа” (женска фигура върху бик). От известно време скулптурата отново е върху чешмичката в оригиналния си вид, но някой е покрил част от женската фигура с жълта боя. А на стотина метра от Такевата градинка, пред входа на ул. „Ангел Кънчев“ № 3 отново Георги Чапкънов бе украсил стълбите, водещи към входа на кооперацията с бронзов бръшлян, из който се криеха гущерчета, птички и други дребни фигурки. Те започнаха да изчезват една по една, докато накрая авторът бе принуден да демонтира опосканото си произведение. \r\n \n\t\t\t\t\t\t", "date": "2019.11.15", "title": "Откраднаха бастуна на Пенчо от площад \"Славейков\""}
{"url": "http://www.bnews.bg/article/264342-spirat_vremenno_ot_dvizhenie_falkona_sled_porednata_avariya", "text": "\n Правителственият „Фалкон” ще бъде спрян от движение, докато не се изясни причината за проблема, заради който днес се приземи аварийно в София. Това обяви пред журналисти директорът на Авиоотряд 28 ген. Тодор Коджейков. \r\n\r\n Той се обяви за закупуване на нова правителствена машина. \r\n\r\n Екипажът на машината приземи ръчно машината на летище София, заради отказала навигация на самолета. На борда на самолета е имало деветима души, сред тях и премиера Бойко Борисов, който се връщал от Солун, Гърция. \r\n\r\n Коджейков обясни, че системата е изключила и пилотите не са успели да я рестартират, така се е наложило да преминат на ръчен режим. \r\n\r\n Пилотите са направили втори кръг над летището и са кацнали визуално, благодарение на това, че са познавали района и самото летище, обясни шефът на Авиоотряд 28. \r\n\r\n Самолетът ще бъде огледан от специализираното звено за авиоинциденти към Министерство на транспорта. \r\n\r\n Генералният директор на авиотряда припомни, че в миналото също е имало 3-4 подобни инцидента с машината. \"Те на 19 години и вероятно и време да се помисли за нещо ново\", коментира Коджейков, като подчерта, че не е обсъждал въпроса с премиера. \r\n\r\n Още не се знае какво би струвало нова машина за авиоотряда, защото не е поставена задача какъв тип самолет да се търси - дали малък бизнес самолет или втори \"Еърбъс\". \r\n \n\t\t\t\t\t\t", "date": "2019.11.15", "title": "Спират временно от движение Фалкона след поредната авария"}
