{"url": "http://www.bnews.bg/article/260457-ekskluzivno_v_bnews_slavi_trifonov_napuska_btv_obyavi_go_predi_minuti_ofitsialno_v_efir", "text": "\n След 19 години шоуменът Слави Трифонов спира предаване си. Договорът между Би Ти Ви и неговата продуцентска компания „Седем осми” изтича на 31-и юли и няма да бъде продължен. Това обяви самият водещ по време на предаването, което се излъчи тази вечер. \r\n\r\n Очаквайте подробности!  \r\n \n\t\t\t\t\t\t", "date": "2019.05.06", "title": "ЕКСКЛУЗИВНО В BNEWS! Слави Трифонов напуска BTV! Обяви го преди минути официално в ефир"}
{"url": "http://www.bnews.bg/article/260453-trima_zaginali_pri_eksploziya_v_zavod_v_ruskata_permska_oblast", "text": "\n Трима души загинаха, един човек е настанен в болница след експлозия в предприятието \"Азот\" в Пермска област, съобщи ТАСС, като се позова на пресслужбата на Министерството на здравеопазването. \r\n\r\n \"Азот\" е фирма в състава на химическия гигант \"Уралхим\" (производство на азотни торове)*. \r\n\r\n \"Да, три жертви и един хоспитализиран в средно тежко състояние\", каза източникът на агенцията. \r\n\r\n От пресслужбата на \"Уралхим\" потвърдиха информацията за трима загинали и един ранен при експлозията, като добавиха, че инцидентът няма да повлияе на производството. \"Отражението на инцидента се изяснява. Взривът не се отрази на производството на амоняк, производственият процес продължава\", съобщиха от пресслужбата. \r\n\r\n От пресслужбата на Министерството на извънредните ситуации на Руската федерация съобщиха, че експлозията е настъпила по време на ремонтни дейности и че аварията не е повлияла на производствения процес. \r\n\r\n \"Инцидентът се е случил при ремонти, които не са свързани с технологичния процес. Няма заплаха за персонала на предприятието и населението на града. Не е имало нарушение на технологичния цикъл на производството в предприятието\", каза говорителят на МНС. \r\n\r\n Министерството на извънредните ситуации подчерта, че компанията работи нормално. \r\n\r\n На мястото на инцидента работят 30 души и 10 единици специализирано оборудване. \r\n\r\n \r\n \n\t\t\t\t\t\t", "date": "2019.05.06", "title": "Трима загинали при експлозия в завод в руската Пермска област"}
{"url": "http://www.bnews.bg/article/260456-nikolay_barekov_davam_1000_za_snimka_ot_apartamenta_na_dzhambazki_v_parizh", "text": "\n „Давам 1000 евро награда на онзи читател на информационна агенция Lupa.bg, а и на всеки българин, който ми предостави снимки от тризонета на братовчеда на Ангел Джамбазки, ситуиран на „Шанз-Елизе“ в Париж. Наградата е в евро, понеже Джамбазки е милионер в евро. Имам и друга изненада – готов съм да дам 1000 лева на всеки, който осигури автентични фотоси отвътре и от тризонета на неговия ментор Красимир Каракачанов”. \r\n\r\n Това обяви пред Lupa.bg евродепутатът Николай Бареков в отговор на плъзналия в социалните мрежи слух за супер луксозен апартамент в самото сърце на Париж на стойност 9 млн евро, собственост уж на братовчед на Ангел Джамбазки. Мълвата и до момента не е отречена от воеводата-евродепутат. \r\n\r\n След проверка в Агенцията по геодезия, картография и кадастър пък стана ясно, че апартаментът на Красимир Каракачанов е мезонет. Първото ниво е 149.25 кв. м, а второто - 61.02 кв.м. Така общата му площ е 210 кв.м. Освен това има и тераси с общ размер 117 кв.м. \r\n\r\n „Обещавам, че веднага, след като получа тези фотоси – хората знаят как да се свържат с мен, могат да ми пишат и във фейсбук, да предоставя кадрите на всички медии, които имат желание да ги публикуват, за да разберем каква е истината за луксозния живот на т.нар. воеводи”, отсече журналистът. \r\n\r\n „За разлика от псевдопатриотите, нашата кампания е изключително скромна. Аз съм медиен човек, разбирам от телевизии и реклама, затова мога да кажа, че кампанията на Джамбазки до момента струва поне 2 млн. лева. Това е законовият праг”, напомни Баореков. По думите му двата милиона са вложени в предизборните клипове на Ангел Джамбазки, които вървят по Би Ти Ви и Нова телевизия. \r\n\r\n Преди дни стана ясно, че общият размер на финансирането на предизборната кампания на партиите и коалициите в изборите за членове на Европейския парламент на 26 май не може да надхвърля два милиона лева, а за инициативен комитет - сто хиляди лева. Това реши Централната избирателна комисия, която прие със свое решение условията и реда за финансиране на предизборната кампания. \r\n\r\n „Тези хора дойдоха във властта, и тук подведоха и премиера Бойко Борисов, с обещанието да увеличат пенсиите. Понеже е Гергьовден, искам да припомня на г-н Каракачанов, че не всеки български пенсионер би могъл да отдели от своята 200 лева пенсия пари за агнешко за гергьовденската трапеза”, ясен бе евродепутатът. \r\n\r\n „Последно се обръщам към г-н Джамбазки да бъде така добър да дари своята европейска заплата, която спести в банкови сметки, на избирателите, които заедно с мен го изпратиха в Европейския парламент през 2014-а година. След като иска да става политически гурбетчия за нови 5 години в Брюксел, за да спести нов милион евро, да дари заплатата си от първия мандат, както беше обещал и както аз направих с моята заплата. Не се хваля, но излизам от ЕП без един лев в банкова сметка. Каквото обещах - изпълних, сега е ред на Ангел Джамбазки”, завърши апела си Николай Бареков. \r\n \n\t\t\t\t\t\t", "date": "2019.05.06", "title": "Николай Бареков: Давам €1000 за снимка от апартамента на Джамбазки в Париж!"}
{"url": "http://www.bnews.bg/article/260452-radev_prizova_generalite_da_ne_malchat_borisov_skri_karakachanov_zaradi_apartamenta_za_milioni", "text": "\n През последните десетилетия войската ни преживя всякакви експерименти, недоимък, съкращения, политическо високомерие, но тя винаги оцеляваше, защото хората с пагони осъзнават своята мисия. \r\n\r\n Това каза президентът и върховен главнокомандващ на Въоръжените сили Румен Радев в словото си по време на военния парад в София по повод на Деня на храбростта и празник на Българската армия. \r\n\r\n Днес, когато окончателно се простихме с илюзиите, че членството в отбранителни съюзи, без развитие на собствени способности, е достатъчно условие за гарантиране на сигурност, когато въоръжените ни сили са поставени най-сетне във фокуса на финансовата политика на държавата, сме изправени пред ново изпитание - да трансформираме парите за армията в съвременни отбранителни способности, ефективно и ефикасно, коментира президентът. \r\n\r\n Тази цел изисква ясна визия, прозрачност и зачитане на военната експертиза, отбеляза той и посочи, че сложността на съвременното военно дело и технологии изисква не само интензивен диалог между държавното и висшето военно ръководство, но и активна и принципна позиция на българския генералитет. Защото безмълвието днес може да струва скъпо на подчинените и на данъкоплатците утре, допълни той. \r\n\r\n След десетилетия на пренебрежение Българската армия трябва да заеме своето достойно място в нашето общество и в системата на българската държавност. И това ще стане не само по силата на външните предизвикателства и съюзните ни задължения, а защото армията ни е призвана да бъде стожер на стабилност, държавност и конституционен ред, като институция с високо обществено доверие, която трябва да бъде опазена от всякакви политически вмешателства, посочи Радев. Защото Българската армия е школа за патриотизъм и мъжество, на отдадени на Отечеството личности, които имат един идеал - свободна, силна и благоденстваща България, на тях дължим признание и по-добри условия, за да могат да изпълняват достойно своята трудна, рискована и високо отговорна мисия, допълни той. \r\n\r\n Президентът припомни, че днес е и Ден на храбростта. Да отдадем дължимото на всички българи, които воюват за истината, въстават срещу произвола и застоя и отстояват демокрацията, апелира държавният глава и допълни, че в тях е надеждата за една по-справедлива, по-човечна и просперираща България. \r\n\r\n Малко са държавите, съхранили своето име, вяра и език през многовековни превратности и изпитания и, ако днес България е една от тях, то е, защото нашият народ е изпитал и осъзнал необходимостта от единството на меч, дух и слово, посочи Румен Радев. \r\n\r\n Летописите пазят безчет победи на войската ни в защита на нашия народ, националното единство и независимост, отбеляза той. И в най-тежките дни на изпитания, когато други са бягали от отговорност, българският войник е бил последната саможертвена преграда в защита на държавността, каза държавният глава и допълни, че затова за българина армията винаги е била символ на чест и храброст, доблест и държавност. \r\n\r\n Знаково Държавният глава прие парада. Помилваният от Борисов Каракачанов остана скрит в тила на парада. Армията негодува от корупцията и несъразмерното забогатяване на министъра. Прокуратурата и КОНПИ го проверяват за ултраскъпо строен тризонет в центъра на София с огромни тераси, които Каракачанов е купил на безценица, докато е бил военен министър. Апартаментът е в центъра на корупционен скандал на властта и според експерти струва над 1 милион. Очаква се докрая на кампанията за Евроизборите Борисов да не му поиска оставката. \r\n \n\t\t\t\t\t\t", "date": "2019.05.06", "title": "Радев призова генералите да не мълчат! Борисов скри Каракачанов заради апартамента за милиони!"}
{"url": "http://www.bnews.bg/article/260449-nad_1000_voenni_i_desetki_boyni_mashini_na_parada_v_sofiya", "text": "\n С военен парад в София беше отбелязан Денят на храбростта и празник на Българската армия - 6 май. В него участваха над 1000 военнослужещи, 48 верижни и колесни бойни машини на Сухопътните войски и зенитно-ракетните формирования на ВВС, както и 10 вертолета и самолета от състава на военната ни авиация. Тази година отбелязваме 141 години от създаването на Българската армия, както и 15 години от присъединяването на България към НАТО. \r\n\r\n В началото президентът и върховен главнокомандващ на Въоръжените сили Румен Радев прие строя на представителните блокове и ги поздрави по случай празника. Държавният глава произнесе тържествено слово. Беше изпълнен националният химн, по време на който прозвучаха 20 артилерийски салюта. Парадът е командван този път от заместник-командващия на Съвместното командване на силите генерал-майор Иван Лалов. \r\n\r\n Под аплодисментите на събралите се хора и под звуците на Гвардейския представителен духов оркестър преминаха знаменният взвод на Националната гвардейска част със знамената светини и 10 представителни блока с бойните знамена - на Военната академия \"Георги Стойков Раковски\", Националната гвардейска част, Националния военен университет \"Васил Левски\", 61-ва Стрямска механизирана бригада и 101-ви Алпийски полк - Смолян, от състава на Сухопътните войски, на ВВС, Военноморските сили, 68-а бригада \"Специални сили, Мобилната комуникационно-информационна система от състава на Съвместното командване на силите и Службата \"Военна полиция\". \r\n\r\n След представителните блокове на парада прелетяха в различни формации самолети и вертолети, които са на въоръжение във вертолетната, транспортната, учебната, щурмовата и изтребителната военна авиация. Над площада минаха вертолети Ми-24 и \"Кугър\" - във формация \"клин\", военнотранспортен самолет \"Спартан\", учебни \"Пилатус\" и изтребители МиГ-29, също във формация \"клин\". \r\n\r\n Преминаха бронирани леки автомобили с повишена проходимост \"Мерцедес\" G 270FB-6, бронирани машини \"Хамър\", бойни бронирани колесни машини Commando select и Guardian, брониран автомобил Sand cat, бронетранспортьори БТР-60 ПБ, 152-мм оръдие-гаубица Д-20, реактивна система за залпов огън БМ-21 \"Град\" - наследник на легендарната \"Катюша\", 122-мм самоходна минохвъргачка Б1-10 \"Тунджа\", 122-мм самоходна гаубица 2С1 \"Гвоздика\", бойни машини на пехотата БМП-23 и БМП-1, танкове Т-72, тактически ракетен комплекс \"Точка\", зенитно-ракетен комплекс \"Оса\", транспортно зареждащи машини на зенитни ракетни комплекси С-125 \"Нева\" /SA-3/ и С-200 \"Вега\" /SA-5/ и пускови установки от състава на зенитно-ракетен комплекс С-300 /SA-10/. \r\n\r\n Този път на площада премина и ретро техника от времето на Втората световна война, предоставена от колекционери от страната. Клубът за военноисторически реконструкции \"Братя по оръжие\" представи четириместна командирска кола \"Кюбелваген Феномен Гранит-30\" /от 1936 г./, 12-местен триосен камион \"Щайер 640\" /от 1940 г./ и 4-местен джип \"Кюбелваген Фолксваген тип 82-КДФ\" /от 1943 г./, както и мотоциклети \"Цундап КС 750\" /от 1942 г./, BMW R75 /от 1943 г./, BMW R12 /от 1940 г./ и BMW R35 /от 1940 г./. \r\n\r\n За първи път в празничния ден жителите и гостите на столицата могат да разгледат образци военна техника на Сухопътните войски на статичен показ на ул. \"Княз Александър I\". \r\n\r\n   \r\n \n\t\t\t\t\t\t", "date": "2019.05.06", "title": "Над 1000 военни и десетки бойни машини на парада в София"}
{"url": "http://www.bnews.bg/article/260454-egipetskata_politsiya_iztezavala_i_ubila_italianski_student", "text": "\n Египетската полиция е арестувала, изтезавала и убила през 2016 година италианския студент Джулио Реджени, мислейки го за британски шпионин, според нови свидетелства по случая, публикувани днес от италиански медии и и цитирани от Франс прес. \r\n  \r\nСпоред в. \"Република\" свидетелят е обяснил, че е заварил агент от египетските разузнавателни служби да разговаря с някакъв италианец на конференция на полицията през 2017 година в африканска държава, която не се уточнява. \r\nСъдържанието на разговора, провел се на арабски, е било предадено на италианската прокуратура, която поискала допълнителни разяснения от египетските власти. Прокуратурата е на мнение, че свидетелските показания са надеждни. \r\nСпоред свидетеля египетският агент разказал, че Реджени бил заподозрян, че е британски агент, бил заловен, вкаран в кола и удрян, съобщава друг италиански вестник, \"Кориере дела сера\". Самият агент съобщил, че самият той го ударил няколко пъти по лицето. \r\n\r\n 28-годишният Джулио Реджени, следващ докторантура в Кембриджския университет, изчезна в Кайро на 25 януари 2016 година на път към метростанция. Обезобразеното му тяло бе намерено няколко дни по-късно. \r\n  \r\nАгентът от египетското разузнаване, цитиран от свидетеля, е един от петимата египетски офицери, срещу които в Италия започна официално разследване през декември за убийството на Реджени. \r\n\r\n Кайро от самото начало отрича участие на неговите сили за сигурност в смъртта на италианския студент. Той бил в Египет да проучва египетските синдикати, което е особено деликатна тема в страната. Италия обвини Египет за липсата на сътрудничество по случая и през април 2016 година извика посланика си от Кайро в Рим. Дипломатът се върна на поста през следващата година. \r\n \n\t\t\t\t\t\t", "date": "2019.05.06", "title": "Египетската полиция изтезавала и убила италиански студент"}
{"url": "http://www.bnews.bg/article/260450-legendarna_konkurentka_na_rumi_neykova_startira_29_iya_si_sezon_v_plovdiv", "text": "\n \r\nай 2019  1  438Снимка: Официален сайт \r\n    \r\n\r\n Легендарната гребкиня Екатерина Карстен (вдясно на снимката) от Беларус ще стартира 29-ия си състезателен сезон в България на първата Световна купа, която ще се проведе в Пловдив от 10 до 12 май. Това съобщава сайтът на Международната федерация по гребане (ФИСА) в превюто си за състезанието. \r\n\r\n Карстен е заявена в скифа, след като на Световното първенство в България през миналата година тя представи страната си в четворката скул. \r\n\r\n В уникалната си състезателна кариера Карстен има две олимпийски титли, сребърен и два бронзови медала в женския скиф. Петкратна световна и двукратна европейска шампионка. \r\n\r\n Беларускинята е родена на 2 юни 1972 година и на Световната купа в Пловдив ще бъде на почти 47 години. Тя е добре известна на българската публика заради епичното си съперничество с Румяна Нейкова. На Олимпийските игри в Сидни 2000 Карстен спечели титлата след съмнителен фотофиниш, след чието разчитане е определена за шампион за сметка на българката. \r\n\r\n В Атина 2004 Карстен е втора, а Нейкова - трета. \r\n\r\n Големият реванш за българката е в Пекин 2008., когато печели златен олимпийски медал, а Екатерина остава с бронз. Беларускинята преследва участие на 7-ми Олимпийски игри. \r\n\r\n В България ще гребе и олимпийската шампионка в скифа от Лондон 2012 Мирка Кнапкова от Чехия. \r\n\r\n Финалното решение на Българската федерация по гребане е страната да участва със 7 лодки на Световната купа, като част от гребците в младежка възраст и за тях стартовете ще бъдат основно за трупане на опит. \r\n\r\n В Пловдив ще се състезават европейската шампионка за жени до 23 години Десислава Георгиева, Мадлен Маркова и Кристиан Василев на скиф, двойките скул Станимир Халаджов/Рангел Кацарски и Николай Георгиев/Георги Чавдарски, както и Лазар Пенев и Антоанета Караиванова на скиф лека категория. \r\n\r\n От състезанието заради контузия в ръката отпадна европейският шампион и бронзов медалист от Световно първенство за младежи Борис Йотов, който през миналата година участва на Световния шампионат в Пловдив в двойка скул с Кристиан Василев. \r\n\r\n Заявки са подадени от гребци от 24 държави. \r\n \n\t\t\t\t\t\t", "date": "2019.05.06", "title": "Легендарна конкурентка на Руми Нейкова стартира 29-ия си сезон в Пловдив"}
{"url": "http://www.bnews.bg/article/260455-lyupko_petrovich_shte_pravi_taktikata_na_tsska_za_ludogorets", "text": "\n Люпко Петрович е човекът, който ще подготвя тактиката на ЦСКА в мачовете до края на сезона, пише \"Тема спорт\". Добри Митов дава указанията по време на мачовете, а сърбинът е треньорът в \"сянка\".  \r\n\r\n Преди гостуването на Черно море във Варна камерите уловиха близо 5-минутен разговор между двамата, в който носителят на КЕШ от 1991 година даваше указания на по-младия си колега.  \r\n\r\n Петрович зае място на скамейката по време на срещата, докато другият консултант Димитър Пенев изгледа мача от трибуните. \r\n\r\n ЦСКА надви Черно море в типичния стил на Петрович - с контраатаки. Подходът на сърбина за сблъсъка с Лудогорец най-вероятно ще бъде същият. \"Червените\" няма да се хвърлят сляпо в атака, въпреки че трябва да гонят успех с два гола разлика. \r\n \n\t\t\t\t\t\t", "date": "2019.05.06", "title": "Люпко Петрович ще прави тактиката на ЦСКА за Лудогорец"}
{"url": "http://www.bnews.bg/article/260451-shte_se_zatopli_slabo_no_ne_se_vizhda_kray_na_dazhdovete", "text": "\n Днес ще бъде облачно и дъждовно. \r\n\r\n От северозапад ще прониква студен въздух и температурите ще са в интервала от 12, 13 градуса на запад до все още около 23 градуса в източните райони. \r\n\r\n На места преваляванията ще бъдат интензивни. Ще духа  умерен и силен вятър от северозапад. \r\n\r\n Утре ще бъде доста по-хладно, с температури от 8 до 13, 14 градуса. Ще бъде предимно облачно, с превалявания от дъжд, но вече предимно слаб. В планините над 1300-1500 метра ще превалява слаб сняг. \r\n\r\n Остава доста ветровито с умерен и  силен северозападен вятър. \r\n\r\n В сряда вятърът ще стихне, а облачността ще бъде променлива, често значителна.  Слаби превалявания от дъжд ще има в източните райони. Температурите малко ще се повишат и ще са от 14 до 19 градуса. \r\n\r\n В четвъртък повишението на температурите ще продължи и те ще са от 16 до 22 градуса. Облачността ще остане значителна а от запад ще започнат нови превалявания от дъжд. \r\n\r\n С по-малко валежи ще бъде в събота, а в неделя  и понеделник отново ще вали  на много места в цялата страна, като на места валежите ще са интензивни. \r\n \n\t\t\t\t\t\t", "date": "2019.05.06", "title": "Ще се затопли слабо, но не се вижда край на дъждовете"}
{"url": "http://www.bnews.bg/article/260448-telekomunikatsionen_gigant_izpraven_pred_sada_zaradi_valna_samoubiystva_na_sluzhiteli", "text": "\n Най-голямата френска телекомуникационна компания Оранж (Orange) и седем бивши или настоящи мениджъри са изправени пред съда по обвинения в морален тормоз заради вълната от самоубийства на служители преди десетилетие, информира Асошиейтед прес. \r\n\r\n Между 2007 г. и 2010 г. имаше 19 самоубийства, 12 опита за самоубийство и осем случая на тежка депресия сред служителите на най-големия френски телефонен и интернет оператор. Компанията, която тогава се казваше Франс телеком (France Telecom), преминаваше през етап на съкращения на работни места и преструктуриране. \r\n\r\n Процесът, който започна днес пред парижки съд, е най-голямото дело във Франция, при което обвинения в морален тормоз се отправят към цяла компания. Наказанието може да бъде затвор или глоба от 15 000 евро. \r\n\r\n Бившият председател на управителния съвет Дидие Ломбар (на снимката) е сред подсъдимите. Той отхвърли обвиненията и твърди, че инцидентите не са свързани един с друг или със съкращенията на служители. Адвокатът му заяви, че Ломбар не би могъл да е запознат с проблемите в цялата обширна мрежа от служители на Франс телеком. \r\n \n\t\t\t\t\t\t", "date": "2019.05.06", "title": "Телекомуникационен гигант изправен пред съда заради вълна самоубийства на служители"}
{"url": "http://www.bnews.bg/article/260447-mariana_popova_se_otkaza_ot_golyamata_si_mechta", "text": "\n Мариана Попова и любимият й Веселин Плачков се отказаха от мечтата си да живеят на село. \r\n\r\n Преди време певицата и актьорът, които имат по една дъщеря от предишни връзки, и една обща наследница, се преселиха в село Тъжа край Казанлък. Известно време се радваха и хвалеха с китната си къща и още по-китна градина в Долината на розите, но уви, в крайна сметка реалността ги принудила да променят плановете си. \r\n\r\n „Имахме страхотно желание да живеем в Долината на розите, в село Тъжа... Опитахме се, но по селата няма инфраструктура. Няма лекари, няма специалисти, няма добри училища. Факт е, че вече 80% от населението, това с огромна тревога го казвам, е от ромски произход. И някак си, си дадохме сметка, че като че ли ни е рано с Веси да отидем да живеем на село. Децата ни са в активна възраст, трябва да се обучават по най-добрия начин. Роди ни се бебенце, което има нужда от лекари и от консултации постоянно. И решихме, че на този етап ще останем да живеем в София. Отказахме се засега от идеята за живот на село”, сподели Мариана. \r\n \n\t\t\t\t\t\t", "date": "2019.05.06", "title": "Мариана Попова се отказа от голямата си мечта"}
{"url": "http://www.bnews.bg/article/260443-kak_da_otseleete_dokato_razglezhdate_egipetskite_piramidi", "text": "\n За над 4000 години пирамидите в Египет са станали едни от най-зивестните и познати структури на земята. Всички сме гледали телевизионни предавания, чели сме книги, а вероятно сме писали и доклади в училище за историята на това магнетично място. \r\n\r\n Още от времето на Древен Рим пирамидите са туристическа дестинация. Днес посетителите са повече от когато и да било. \r\n\r\n Стигането до там, обаче, и самото преживяване, не за всички е от най-приятните. В блог за пътешественици американец разказва за своите туристически неволи. Той посетил пирамидите самостоятелно, не с група, в ден, в който туристите били сравнително малко. Той прави странно признание: \r\n\r\n „Ако бях с група или в ден, когато имаше повече хора, сигурно щеше да е съвсем различно преживяване. Това е една от малкото атракции, които съм посещавал, и за които мога да кажа, че е по-добре да отидете, когато е претъпкано“. Той дава изключително полезни съвети за по-безпроблемно посещение на пирамидите. Към тях се присъединяват още коментиращи, придобили опит по трудния начин. „От чисто туристическа гледна точка, моето пътуване към пирамидите е най-лошото, което съм имал“, започва разказът си той. \r\n  \r\n \n\t\t\t\t\t\t", "date": "2019.05.06", "title": "Как да оцелеете докато разглеждате египетските пирамиди"}
{"url": "http://www.bnews.bg/article/260446-malar_ne_tryabva_da_svidetelstva_pred_kongresa", "text": "\n Спецпрокурорът Робърт Мълър не трябва да свидетелства пред комисията наКонгреса по руската афера.   \r\n\r\n На това мнение е американският президент Доналд Тръмп, чиято дейност именно бе предмет на разследването.  \r\n\r\n Предвидено е Мълър да говори на 15 май.  \r\n\r\n Според държавния глава обаче, демократите се нуждаят от неговите показания, за да ги използват срещу президента.  \r\n\r\n В началото на месеца, Мълър се оплака, че главният прокурор на САЩ Уилям Бар е представил \"непълен\" доклад\" за \"намесата на Русия\" в американските избори. \r\n\r\n Той смята, че писмото на Бар до Конгреса не отразява напълно контекста, естеството и същността на работата и заключенията по \"руския случай\". \r\n\r\n Тръмп нарече разследването на Мълър \"голяма, мазна загуба на време, енергия и пари\".  \r\n\r\n Бар трябваше да говори пред Конгреса на 1 май, но отказа да се яви на планираното изслушване. \r\n\r\n Самият Мълър акцентира върху данните за възпрепятстване на правосъдиетоот страна на Тръмп, като посочва, че в доклада не са повдигнати обвинения поради правната невъзможност да бъде обвинен действащ президент. \r\n\r\n Спецпрокурорът е успял да потвърди категорично, че и Тръмп, и членове на екипа му са се срещали многократно с руски представители по време на изборната кампания през 2016 г., но е сметнал, че това е недостатъчно за повдигане на формално обвинение. \r\n \n\t\t\t\t\t\t", "date": "2019.05.06", "title": "Мълър не трябва да свидетелства пред Конгреса"}
{"url": "http://www.bnews.bg/article/260440-papa_frantsisk_v_balgariya_den_vtori", "text": "\n Темата накратко: \r\n\r\n Папа Франциск посети децата от бежанския център „Враждебна“. За Светия отец бе изнесена специално подготвена програма \r\nСвета литургия с първо причастие в град Раковски на 250 деца в църквата „Пресвето сърце Исусово“ \r\nСреща с част от католическата общност в църквата „Свети Архангел Михаил“ в Раковски \r\nСъбитие за мир на пл. „Независимост“ в София \r\n\r\n Най-новото: \r\n\r\n 9:00 Папа Франциск посети децата от бежанския център „Враждебна“. За Светия отец бе изнесена специално подготвена програма. \r\n\r\n \"Много ви благодаря за гостоприемството! Благодаря на децата за техните толкова хубави песни! Те са тези, които носят радост във вашия път, който е изпълнен с болка, защото е трябвало да напуснете родината си и да търсите друга. Но винаги остава надеждата. Днес светът е изпълнен с емигранти. И техният път е един кръст... Желая всичко добро на вас и на вашите сънародници, които сте оставили в родината си! Господ да ви благослови!\", каза Светият отец пред бежанците. \r\n \n\t\t\t\t\t\t", "date": "2019.05.06", "title": "Папа Франциск в България – ден втори"}
{"url": "http://www.bnews.bg/article/260439-botev_e_razmazan_samuilov_e_prodal_todor_nedelev_na_sebe_si_v_tsska", "text": "\n ЦСКА е изтъргуван. Ботев също. Разменна монета на сделката са звездата Тошко Неделев и активите на Петрол. Стадионът Колежа ще бъде построен....може би. След евроизборите решението ще се взима на друго място. Клубните пристрастия няма да имат значение. Добре, че Чико умря да не вижда как Палийски и наследници търгуват мощите на любимия му отбор. \r\n\r\n Най-добрият халф в родното ни първенство - Тодор Неделев, е подписал предварителен договор с ЦСКА, признаха пред “24 часа” два независими източника. Звездата на пловдивския “Ботев” става футболист на “червените” от 1 юни, като контрактът е за три години. При трансфер в чужбина на национала пловдивчани ще приберат 20 процента от парите. Неделев е желан на “Армията” от миналото лято, но така и отлагаше преминаването си в Борисовата градина. Преди седмица Неделев вкара първия гол на ЦСКА в шампионатния мач в “Коматево”, спечелен с 2:0 от домакините, но не се зарадва на попадението. Поведението му тогава породи слухове, че Неделев е реагирал така, защото е сигурен за “червените”. Така и се оказа. \r\n\r\n Другият спряган за ЦСКА от “Ботев” - Кристиан Димитров, все още обмисля офертата от “Армията”. 22-годишният защитник, който съкруши “червените” в реванша от полуфиналите за купата на България с гол за 3:3 минута преди края, е силно желан и от “Левски”. Димитров обаче най-вероятно ще последва Неделев в Борисовата градина, като юношата на “Ботев” е гласен за заместник на Николай Бодуров. \r\n\r\n Вратарят на ЦСКА Витаутас Черниаускас записа впечатляващо постижение във Варна, където “червените” победиха с 3:1 “Черно море” в мач от първа лига в събота, въпреки че допусна гол. \r\n\r\n Литовецът опази вратата си през първото полувреме, което му позволи да запише респектиращите почти 500 минути без допуснат гол в първенството. \r\n\r\n Досега това не бе се удавало на чуждестранен вратар на “червените”. В последния двубой на Любослав Пенев като наставник на ЦСКА при загубата с 0:2 от “Ботев” в Пловдив Черни бе оставен на пейката за сметка на Данте Стипица. \r\n \n\t\t\t\t\t\t", "date": "2019.05.06", "title": "Ботев е размазан. Самуилов е продал Тодор Неделев на ....себе си в ЦСКА!"}
{"url": "http://www.bnews.bg/article/260445-zapochva_svetovnata_sedmitsa_za_patna_bezopasnost", "text": "\n Започва Световната седмица за пътна безопасност. \r\n\r\n С решение на общото събрание на ООН до 2020 година е обявено \"Десетилетие за действие за безопасност по пътищата\" \r\n\r\n Седмицата се отбелязва на всеки две години. Мотото на седмицата за тази година е \"Ролята на обучението за пътната безопасност\". \r\n\r\n По данни на МВР в рамките на изминалата 2018 година само в на територията на България при катастрофи са загинали 609 души при възникнали 6 674 тежки пътни произшествия. \r\nПри тези катастрофи са ранени други 8 445 души. \r\n\r\n   \r\n \n\t\t\t\t\t\t", "date": "2019.05.06", "title": "Започва Световната седмица за пътна безопасност"}
{"url": "http://www.bnews.bg/article/260437-gergyovden_e", "text": "\n  Днес се чества паметта на Св. Великомъченик Георги Победоносец, който е сред най-почитаните у нас светци още от покръстването на българите преди 11 века. Св. Георги е от малкото светци, почитан и славен както от християни, така и от мюсюлмани. \r\n\r\n Празникът се чества като Ден на храбростта и като празник на Българската армия. \r\n\r\n Християнският великомъченик Св. Георги Победоносец е живял в малоазийската провинция Кападокия по времето на римския император Диоклетиан (284-305 г.). \r\n\r\n Бъдещият светец постъпва съвсем млад във войската и проявява завидни военни способности. На 20-годишна възраст получава чин на военен трибун. Страстен привърженик и защитник на Христовата вяра, Георги е хвърлен в тъмница, подложен е на жестоки изтезания и е обезглавен през 288 г. \r\n\r\n Според житието недалеч от гроба му се появявал змей, който опустошавал околността. Светецът успял да порази с копието си чудовището. От тогава се ползва със славата на един от най-изявените змееборци (драконоборци) и конници в християнството, поради което е избран за светец покровител на войната и войската. \r\n\r\n В християнската иконография Св. Великомъченик Георги се изобразява възседнал бял кон, а дългото му копие е забито в устата на страшен змей. В памет на Св. Георги (от гръцки \"земеделец\") Гергьовден се почита от народа и като празник на земята, на земеделието и животновъдството. Светията е покровител на овчарите и стадата. В народните песни и легенди той е надарен с мощ и юначество, представен е като пръв змееборец, побеждаващ ламята. Народът почита паметта на Св. Георги с различни ритуали, сред които най-известни са освещаването на гергьовското агне и на обредните хлябове. \r\n\r\n За българите Гергьовден е един от най-големите и тържествени народни празници, който поставя началото на лятото и на новата стопанска година. На този ден се прави курбан в чест на Св. Георги, пече се агне и цялото семейство се събира на празничната трапеза. Имен ден празнуват Георги, Гергана, Гинка, Галя, Ганка, Ганчо. \r\n\r\n 6 май е и Денят на храбростта и празника на Българската армия. Днес ще се проведе и традиционният военен парад в столицата. \r\n\r\n Армията направи преди дни генерална репетиция за парада. \r\n\r\n Стана ясно и каква военна техника ще бъде представена. \r\n\r\n   \r\n \n\t\t\t\t\t\t", "date": "2019.05.06", "title": "Гергьовден е! "}
{"url": "http://www.bnews.bg/article/260441-raste_broyat_na_zhertvite_na_samoletnata_katastrofa_v_rusiya", "text": "\n 41 души са загинали в катастрофата със самолет на руската авиокомпания \"Аерофлот\", който направи аварийно кацане на московското летище \"Шереметиево\". Кадри от инцидента показват как пътническият самолет \"Сухой Суперджет 100\" избухва в пламъци и продължава да се движи по пистата преди да спре, а пътници започват да излизат през аварийните изходи. На борда се намирали 78 души. \r\n\r\n Самолетът, изпълнявал полет от Москва до Мурманск, е бил принуден да се върне на летището по технически причини. Според местни медии пилотът на самолета е изпратил най-малко един сигнал за помощ след излитане. \r\n\r\n Към 9:00 часа по информация на посолството на България в Москва няма да данни за пострадали български граждани при инцидента с пожар на борда на пътническия самолет, съобщиха от Министерството на външните работи. Консулът ни в Москва Николай Панайотов се е свързал с международния отдел на Министерството на извънредните ситуации в Руската федерация. Оттам категорично е потвърдено, че няма пострадали или загинали българи. При необходимост от съдействие българските граждани могат да се свържат с посолството ни в Москва на: Дежурен телефон в работно и извън работно време:+7 495 234 0226. \r\n\r\n Летище \"Шереметиево\" работи в щатен режим. Полетите към София не се пренасочват към други московски летища. \r\n \n\t\t\t\t\t\t", "date": "2019.05.06", "title": "Расте броят на жертвите на самолетната катастрофа в Русия"}
{"url": "http://www.bnews.bg/article/260444-makedoniya_reshi_pendarovski_e_noviyat_prezident", "text": "\n Македонските граждани извършиха и последната институционална промяна в страната. В неделя те превзеха последната крепост на избягалия бивш премиер Никола Груевски - президентската институция. Стево Пендаровски е първият президент на Република Северна Македония. Той победи кандидата на опозиционната ВМРО-ДПМНЕ Гордана Силяновска-Давкова. Пендаровски бе издигнат от управляващата партия на премиера Зоран Заев Социалдемократически съюз /СДСМ/. \r\n\r\n Държавната избирателна комисия /ДИК/ съобщи, че Стево Пендаровски получава над 51.75% от подадените гласове. До момента са преброени над 98 на сто от бюлетините. Давкова получава подкрепата на 44.65 на сто от избирателите. За Пендаровски са гласували 427 363 души, а за Давкова - 368 679 души. 29 748 са невалидните бюлетини. Избирателната активност е 46.44 на сто. Правото си на глас са упражнили 825 790 граждани. \r\n\r\n „Ще бъда президент на всички, ще подкрепям правителството за всички важни проекти, ще му бъда съюзник в интерес на гражданите, ще бъда президент на държава, от която няма да се посрамите“, каза тази вечер Стево Пендаровски, след като бяха обявени резултатите от втория тур на президентските избори, в който той води с над 55 000 гласа пред противника си. \r\n\r\n „На тези избори вие решихте да вървим напред заедно. Ттова е победата на мнозинството от гражданите на Република Северна Македония, които, независимо от етническата или политическата си принадлежност, се обединиха и заявиха, че продължаваме напред. Днес гражданите спечелиха и тържествено искам да съобщя, че ще служа предано на всички“, каза Пендаровски. \r\n\r\n „Резултатът от президентските избори у нас е още по-успешен, защото тези избори са победа на обединението и единството. Присъединявам се към ръководството в тази страна за Евроатлантическата република Северна Македония. Аз ще се стремя към правова държава и ще стоя зад всеки честен гражданин, ще ви обединя и ще бъда фактор за стабилност, а не за кризи“, заяви Пендаровски. \r\n\r\n Той благодари на премиера Зоран Заев и на цялото правителство както и на всички 31 политически партии, които, както той каза, стоят зад тази концепция. Специални благодарности Пендаровски изказа на Гордана Силяновска и Блерим Река за участието и приноса им в демократичните избори. \r\n\r\n „Проведохме успешни и демократични избори и избрахме европейски президент“, коментира Заев. \r\n\r\n Досегашният президент Георге Иванов, който бе личен избор на Груевски, на няколко пъти изправи страната пред опасността от граждански и междуетнически сблъсъци. През последните две години той отказваше да подпише гласуваните от парламента закони. Отказа да подпише и Преспанското споразумение, което откри пътя към евроатлантическата интеграция на страната. \r\n\r\n Стево Пендаровски има богат политически опит. Той е бил главен съветник за националната сигурност на покойния президент Борис Трайковски, а след това заема същата длъжност при наследника на Трайковски, Бранко Цървенковски между 2005 и 2009 г. По този начин Пендаровски работи за двете водещи партии - първоначално за ВМРО-ДПМНЕ, а след това и за СДСМ. \r\n\r\n От 2008 до 2014 г. работи в Университета „Американ колидж“ в Скопие, където преподава международна сигурност, глобализация, световна политика и САЩ \r\n\r\n На президентските избори през 2014 г. СДСМ издигна кандидатурата му за опонент на Георге Иванов. Пендаровски загуби с близо 14% на втория тур. Придържайки се към позицията на СДСМ, Пендаровски не признава изборните резултати тогава. \r\n\r\n Социалдемократите решиха да заложат отново на него на тези избори. Той смята, че след години на разделение сега Македония се нуждае от междупартиен диалог, а президентът трябва да бъде глас на разума. \r\n\r\n Пендаровски обещава кабинетът на държавния глава да отразява мултикултурния характер на обществото. „Аз ще бъда президент на всички граждани и първо ще го докажа в моя кабинет. Кабинетът на президента ще има представители от всички етнически общности, подбрани според тяхната компетентност и професионализъм“, каза той. \r\n\r\n След като доста време беше национален координатор за присъединяването на Македония към НАТО, наскоро Пендаровски заяви, че през 2020 г. Скопие вече ще е столица на държава-членка на Северноатлантическия алианс.  \r\n \n\t\t\t\t\t\t", "date": "2019.05.06", "title": "МАКЕДОНИЯ РЕШИ: Пендаровски е новият президент"}
{"url": "http://www.bnews.bg/article/260436-spirat_za_kratko_dvizhenieto_po_am_trakiya_zaradi_papata", "text": "\nДнес - 6 май, за кратки интервали от време преди обяд и в следобедните часове ще бъде спряно движението по АМ \"Тракия\" в участъка от 119-ти до 165-ти км.\r\nТова съобщават от АПИ, от където обаче не посочват точните часове, в които магистралата няма да бъде ползвана.\r\n\r\nОграничението е във връзка с посещението на папа Франциск в Раковски.\r\n\r\nЩе бъде въведен обходен маршрут в посока Бургас - от пътен възел \"Пловдив-Запад\" при 119-ти км на АМ \"Тракия\" по път I-8 към с. Поповица, а след това по път II-66 Поповица - Чирпан към пътен възел \"Плодовитово\" при 165-ти км на АМ \"Тракия\".\r\n\r\nОбходният маршрут е валиден за пътуващите в посока към София. \n\t\t\t\t\t\t", "date": "2019.05.06", "title": "Спират за кратко движението по АМ \"Тракия\" заради папата"}
{"url": "http://www.bnews.bg/article/260435-11_oblasti_v_zhalto_zaradi_dazhd", "text": "\n\r\nОбичайният за Гергьовден дъжд и тази година няма да ни подмине. В 11 области на страната е обявен жълт код за очаквани интензивни валежи. \r\n\r\nТова съобщават от НИМХ.  \r\n\r\nКодът е в сила за Велико Търново, Враца, Габрово, Ловеч, Перник, Русе, Търговище, София, София област и Стара Загора.  \r\n\r\nНад останалата част от страната също ще превалява. \r\n \r\nОчакват се и градушки.  \r\n\r\nПрез денонощието ще има интензивни валежи с гръмотевични бури. На места се очакват значителни валежи с количества до 25-30 л/кв.м.\r\n \r\nЩе нахлува студен въздух.  \r\n\r\nМаксималните температури ще бъдат между 16 и 22 градуса.  \r\n\r\nПрез следващите дни захлаждането ще продължи.  \n\t\t\t\t\t\t", "date": "2019.05.06", "title": "11 области в жълто заради дъжд"}
{"url": "http://www.bnews.bg/article/260438-i_balgarski_firmi_targuvat_s_petrol_ot_iran_prez_kitay_indiya_i_gartsiya", "text": "\n Иран е мобилизирал всичките си ресурси, за да продава петрол на \"сивия пазар\", заобикаляйки санкциите, които Техеран определя като незаконни, предаде Ройтерс, позовавайки се на местни медии, които цитират заместник-министъра на петрола на Иран Амир Хосеин Заманиния. \r\n\r\n На 22 април държавният секретар на САЩ Майк Помпейо заяви, че САЩ вече няма да правят изключения за вносители на ирански петрол. \r\n\r\n Изключенията позволяваха на Китай, Индия, Италия, Гърция, Япония, Южна Корея, Тайван и Турция да продължат да купуват ирански петрол въпреки американските санкции, които влязоха в сила през ноември. Тези купувачи имаха срок до 2 май да сведат до нула вноса си на черно злато от Иран. \r\n\r\n Мобилизирали сме всички ресурси на страната и продаваме петрол на \"сивия пазар\", заяви Заманиния, цитиран от местната агенция ИРНА. \r\n\r\n Това не е контрабанда. Това е противопоставяне на санкциите, които не смятаме за справедливи и легитимни, каза той. \r\n \n\t\t\t\t\t\t", "date": "2019.05.06", "title": "И български фирми търгуват с петрол от Иран през Китай, Индия и Гърция!"}
