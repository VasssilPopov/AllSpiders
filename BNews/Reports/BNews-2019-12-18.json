{"url": "http://www.bnews.bg/article/264859-geshev_s_parvi_dumi_sled_izbora_mu_za_glaven_prokuror_eto_kakvo_kaza", "text": "\n Искам да благодаря, на първо място на колегите си прокурори, следователи и съдебни служители не само, че ме подкрепиха, а и затова, че доказаха, че прокуратурата е екип. Аз съм главен прокурор благодарение основно на тези хора\", заяви Иван Гешев по време на встъпването му в длъжност като главен прокурор на България. \r\n\r\n Ето какво каза още той: \r\n\r\n \"Всички ние показахме какво можем, когато сме били заедно и имаме обща цел. Предстои, променяйки се и, стъпвайки на традициите си да отговорим на очакванията на българските граждани, на хора, които ни плащат заплатите за повече справедливост. Сигурен съм и вярвам, че прокуратурата ще стане по-открита и ще се отвори към проблемите и болките на хората. Вярвам, че ще направим това, ако сме единни, ако в институциите виждаме партньор, а не враг. Можем да го постигнем, ако защитаваме всеки един от нас в прокуратурата от всякакви атаки, целящи дестабилизация. Знам, че ще е трудно и тежко в този мандат, но обещавам, че цената си заслужава - тя е една по-добра и правова държава, която да оставим на децата и внуците си. Спокоен съм, че ще направим това. Ще перифразирам Ейбрахам Линкълн: Може да вървим с малки крачки, бавно, но никога не вървим назад.  Всички трябва да помним думите на апостола на българската свобода Васил Левски: Дела трябват, не думи.\" \r\n \r\n  \r\n \n\t\t\t\t\t\t", "date": "2019.12.18", "title": "Гешев с първи думи след избора му за главен прокурор! Ето какво каза! "}
{"url": "http://www.bnews.bg/article/264862-ivan_geshev_tsvetan_vasilev_izvarshi_obira_na_veka", "text": "\n Банкерът Цветан Василев извърши обира на века, сега Сърбия го пази.  Това каза новият главен прокурор пред ПИК ТВ.  Магистрат номер 1 Иван Гешев попита защо ако банкерът-беглец не се страхува от правосъдие, не се премести в Австрия или Германия например, а си остава в Сърбия, където не се чувства застрашен.  \r\n\r\n Така Иван Гешев коментира делото КТБ, по което обвинен е мустакатият богаташ. \r\n\r\n Според главния прокурор Цветан Василев се страхува не само от родното правосъдие, а дори и от европейското. \r\n\r\n Ексбанкерът е обвинен за общо 146 престъпления, основното от които е, че е създал и ръководил организирана престъпна група, отговорна за присвояване на 2.559 млрд. лв. плюс допълнително присвояване на 205.9 млн. лв. от касата на банката, известно като \"касова липса\", става ясно от изявление на прокуратурата. \r\n\r\n По предварителна информация обвинителният акт е дълъг около 15 000 страници и за отпечатването му бе наета специална печатарска машина. \r\n \n\t\t\t\t\t\t", "date": "2019.12.18", "title": "Иван Гешев: Цветан Василев извърши обира на века"}
{"url": "http://www.bnews.bg/article/264865-v_ep_balgariya_be_posochena_kato_darzhava_s_visoki_niva_na_koruptsiyata_s_evrofondove", "text": "\n Конфликтът на интереси и корупцията с еврофондове предизвика единодушно осъждане в Eвропейския парламент вчера. Депутати от всички парламентарни групи поискаха да се засили ролята на изгражданата в момента Служба на европейския прокурор, за да разследва високопоставени функционери и приближени до тях олигарси, които злоупотребяват с еврофондове. Сред държавите, които бяха споменати, фигурираха България, Румъния, Чехия, Словакия и Унгария. Особено остро бе порицан начинът, по който се харчат средствата за Общата земеделска политика, като най-споменаваното име бе на чешкия премиер Андрей Бабиш. \r\n\r\n Европейската комисия не търпи измамите и злоупотребите със средства от ЕС, заяви еврокомисарят Йоханес Хан, който отговаря за бюджета. По неговите думи комисията е взела мерки по случаите, при които високопоставени европейски политици са били уличени в злоупотреба с европейски средства, но не назова имена. Той каза, че всички сигнали са препратени към Европейската служба за борба с измамите ОЛАФ. \r\n \n\t\t\t\t\t\t", "date": "2019.12.18", "title": "В ЕП България бе посочена като държава с високи нива на корупцията с еврофондове"}
{"url": "http://www.bnews.bg/article/264857-ofitsialno_dnes_tsatsaro_predava_shtafetata_na_geshev", "text": "\n Избраният за нов главен прокурор на България Иван Гешев официално встъпва в длъжност днес. Церемонията ще бъде в зала „Тържествена” на Съдебната палата в София тази сутрин, съобщиха от държавното обвинение. \r\n\r\n На 16 декември държавният глава Румен Радев подписа указа за освобождаването на Сотир Цацаров като главен прокурор, след като преди седмица Народното събрание го избра за председател на КПКОНПИ. \r\n\r\n След подписването на указа от страна на президента стана възможно встъпването в длъжност и на Гешев като главен прокурор. Той беше избран на два пъти от ВСС с 20 гласа „за” срещу едва 4 „против” за следващ Обвинител No1\". \r\n \n\t\t\t\t\t\t", "date": "2019.12.18", "title": "ОФИЦИАЛНО ДНЕС! Цацаро предава щафетата на Гешев "}
{"url": "http://www.bnews.bg/article/264858-shte_ima_li_snyag_po_koleda", "text": "\n Въпреки декемврийската жега, кратък сняг може и да завали по Коледа, прогнозират синоптиците. На 24 и 25 се очакват леки валежи, макар че температурите няма да са ниски за сезона. \r\n\r\n И днес ще е слънчево и топло, като максималните температури ще достигнат до 15 градуса на някои места в страната. За София най-високите температури ще са около 11 градуса. \r\n\r\n Топло ще остане до Бъдни вечер, когато максималните температури ще паднат. Очаква се по празниците те да не са по-високи от 6-7 грасуса. \r\n\r\n При минималните минуси не се очакват, живакът пада максимум до нулата.    \r\n \n\t\t\t\t\t\t", "date": "2019.12.18", "title": "Ще има ли сняг по Коледа? "}
{"url": "http://www.bnews.bg/article/264864-pernik_obyavyava_bedstveno_polozhenie", "text": "\n Вероятно в Перник ще бъде обявено бедствено положение във връзка с водната криза. Това е съобщил кметът Станислав Владимиров след приключване на днешния кризисен щаб, който се проведе в общината. \r\n\r\n По първоначална информация бедственото положение ще влезе в сила от този петък – 20-ти декември. Мярката се предприема заради необходимостта от неотложни аварийни дейности с цел да не бъде достигнат мъртвият обем на язовир \"Студена\". \r\n\r\n Притокът във водоема е 50 л/сек, разходът е 350 л/сек, каза Владимиров. По думите му Перник се е вместил в изискването на МОСВ да не харчи повече от 1 млн. куб.м на месец. По данни на ВиК се очаква в средата на февруари да бъде достигнат мъртвият обем на язовира. \r\n\r\n Ситуацията с празния язовир „Студена” и бездействието на отговорните институции доведе до тежкото положение. Още преди месеци кметът на града Станислав Владимиров алармира, че перничани са изправени пред хуманитарна криза, а режимът на водата няма да спаси ситуацията, пише регионалният сайт „ЗаПерник”. \r\n\r\n В момента се търсят различни алтернативи, за да се докара вода в единствения източник на питейна вода за града. \r\n\r\n Дотогава Перник остава на сухо. \r\n\r\n От понеделник Перник и околните населени места минават на по-строг режим на водата. По график вода ще се подава по 8 часа на ден, вместо досегашните 10. Разширява се и периметърът на водната криза – на режим минават и селата Рударци, Кладница и Драгичево. Водата ще спира по различно време в отделните села и квартали. \r\n\r\n С Община Перник е сключено споразумение на стойност 1 890 000 лева за извършване на аварийна мярка, с която да се вкара повече дебит в язовир „Студена“. Това каза регионалния министър Петя Аврамова след днешното правителствено заседание.Тя посочи още, че е рaзговаряно с всички ВиК дружества в страната за оказване на помощ по авариите във водопреносната мрежа на Перник. \r\n\r\n Има изготвен план-график, по който всяка седмица екипи от две ВиК дружества ще бъдат на територията на Перник заедно с техническо оборудване, което е необходимо за справяне с авариите. Миналата седмица имаше екип от ВиК Благоевград, от понеделник имаме екипи от ВиК Враца и ВиК Стара Загора, които подпомагат екипите на ВиК Перник за справяне с множеството аварии. Само за статистика - тези екипи допълнителни отстраняват по 6 аварии средно на ден. Така че се надяваме с тази помощ да спрем течовете на вода по водопреносната мрежа. \r\n\r\n На практика ние изчистихме всички възможни процедури, вариантите са два - ако кризисният щаб реши да използва Закона за бедствия, тези срокове могат да бъдат изключително съкратени, което според мен ще позволи мерките, за които говори досега министър Аврамова, да бъдат реализирани в кратки срокове, което може би е едно от най-важните неща, свързано с облекчаване на ситуацията в Перник, заяви министър на околната среда и водите Нено Димов. \r\n\r\n Цялото количество от Владайския канал - 100 л/сек ще бъде пренасочено към \"Студена\", съобщи днес пернишкият кмет. \r\n\r\n От бюджета на МРРБ са осигурени и 1 881 640 лв., с които ще се изгради временно аварийно съоръжение по трасето с. Чуйпетлово - с. Боснек - яз. \"Студена\". Предвижда се изграждане на бетонен дънен праг за водовземане и разполагане на утаител и уредба за изпускане на задържани дънни наноси. Очаква се по този начин Струма да се захранва с допълнителни водни количества. \r\n\r\n Одобрен е и аварийният план на инж. Атанас Русев за хващане на карстови извори, подземни езера и реки в района, каза още Владимиров. \r\n\r\n Председателят на Общинския съвет Димитър Колев посочи, че на заседание на местния законодателен орган утре са поканени експерти на \"Софийска вода\" АД. С тях ще бъде обсъдено дали е възможно Перник да бъде захранен временно от язовир \"Искър\". По думите му има довеждаща тръба от \"Искър\" до Владая. Ако технически е възможно, тя би била продължена до пернишкия квартал \"Църква\" и от там до язовир \"Студена\", каза Колев. \r\n\r\n За това обаче е необходимо решение и на Столичния, и на пернишкия общински съвети. \r\n \n\t\t\t\t\t\t", "date": "2019.12.18", "title": "Перник обявява бедствено положение"}
{"url": "http://www.bnews.bg/article/264867-uzhasyavashto_24_godishna_zhena_opita_da_ubie_novorodenoto_si_bebe", "text": "\n Гръцката полиция съобщи днес, че е арестувала 24-годишна жена по подозрения в опит за убийство на новородено, след като случаен минувач открил бебе на няколко дни, изоставено в подземен контейнер за смет, предаде Асошиейтед прес. \r\n\r\n Момченцето на възраст между шест и десет дни е било откарано в болница, където е установено, че общото му здравословно състояние е добро, предава БТА. \r\n\r\n Полицията съобщи, че подозира за престъплението майката на бебето. Според цитирана от в. \"Катимерини\" информация жената е грузинка, която е била арестувана няколко часа по-късно. \r\n\r\n Кметът на град Каламата, където е намерено новороденото, каза пред държавната телевизия ЕРТ, че контейнерът е бил дълбок около три метра. По думите на Танасис Василопулос бебето е \"извадило късмет\" в нещастието си, защото боклукчийският камион, който раздробява събираните от него отпадъци, се е забавил по маршрута си в сряда сутринта. \r\n\r\n Бебето е било открито от жена, която хранела уличните котки и чула бебешки плач. Тя е алармирала полицаите, които скочили в контейнера, за да извадят новороденото. \r\n \n\t\t\t\t\t\t", "date": "2019.12.18", "title": "УЖАСЯВАЩО!  24-годишна жена опита да убие новороденото си бебе "}
{"url": "http://www.bnews.bg/article/264861-zadarzhaha_balgarin_za_trafik_na_migranti_v_gartsiya", "text": "\n След преследване гръцката полиция задържа българин, който превозвал в личната си кола нелегални мигранти от Сирия. Шофьорът попаднал на полицейска блокада няколко километра след границата с Турция, откъдето се предполага, че е взел мигрантите, съобщи БНР. \r\n\r\n Задържаният българин е на 43 години.Автомобилът на задържания трафикант се движел пръв, следван от втора кола с мигранти. След като получил сигнал, шофьорът на втората кола успял да избяга.Той оставил на пътя превозното средство и мигрантите. \r\n\r\n По отпечатъци и регистрационните табели полицията е установила самоличността и на втория шофьор, който се издирва. \r\n\r\n В последните дни по решение на правителството е засилено полицейското присъствие по пътя от турската граница до Солун, който е нелегален канал за мигранти. \r\n\r\n Проверяват се масово колите. Военни и полиция охраняват граничната зона. \r\n \n\t\t\t\t\t\t", "date": "2019.12.18", "title": "Задържаха българин за трафик на мигранти в Гърция"}
{"url": "http://www.bnews.bg/article/264863-bg_absurd_10_godini_zatvor_grozyat_bashtata_na_bebeto_koeto_izdahna_pri_katastrofata_s_mestan", "text": "\n От 3 до 10 години лишаване от свобода грозят бащата на 6-месечното бебе, което почина при катастрофа с участието на Лютви Местан. Това бе потвърдено от прокуратурата.  \r\n\r\n Обвинението на Юсеин Ахмед бе повдигнато изненадващи след 8 месеца от трагичния сблъсък на 14 април, който погуби бебе. Според Окръжна прокуратура-Кърджали автотехническата експертиза показва, че Ахмед е причинил смъртта на детето си в условията на независимо съпричиняване. \r\n\r\n Вчера на Ахмед е взета мярка неотклонение парична гаранция в размер на 2000 лева. \r\n\r\n Обвинението на Юсеин Ахмед и Лютви Местан гласи, че който при управляване на МПС наруши правилата за движение, като допуска причиняването смърт на другиго, се наказва с лишаване от свобода от 2 до 6 години, а в особено тежки случаи - лишаване от свобода от три до десет години. \r\n \n\t\t\t\t\t\t", "date": "2019.12.18", "title": "БГ АБСУРД: 10 години затвор грозят бащата на бебето, което издъхна при катастрофата с Местан"}
{"url": "http://www.bnews.bg/article/264866-zhestoka_panika_psihichno_bolna_plashi_s_bomba_v_samolet_ot_istanbul_za_nikoziya_video", "text": "\n Жестока паника настъпи в самолет, изпълняващ полет от Истанбул до Никозия рано тази сутрин. Докато машината рулирала на летището, жена заплашила, че на борда и на летището в турския мегаполис има бомби. На борда са били и български граждани, съобщава Би Ти Ви. \r\n\r\n Пътничката започнала да крещи, че има взрив, при което се намесили пътници и маршалът на полета. Пасажерите са били евакурирани. \r\n\r\n Жената е психично болна. сочи непотвърдена информация. \r\n\r\n В крайна сметка, бомба не е била открита. Малко по-късно полетът от Турция за Кипър е осъществен успешно. \r\n\r\n В любителско видео се чува как задържаната казва, че е част от ФЕТО – организацията, за чийто лидер се сочи Фетхуклах Гюлен, който според турските власти е отговорен за неуспешния опит за преврат в Турция през 2016 г. \r\n\r\n \r\n\r\n   \r\n \n\t\t\t\t\t\t", "date": "2019.12.18", "title": "ЖЕСТОКА ПАНИКА! Психично болна плаши с бомба в самолет от Истанбул за Никозия (ВИДЕО)"}
{"url": "http://www.bnews.bg/article/264856-nepreklonni_meditsinskite_sestri_mestyat_palatkite_pred_parlamenta", "text": "\n Днес депутатите в Народното събрание са посрещнати от протестиращите медицински сестри. Палатките им ще бъдат опънати пред парламента. \r\n\r\n Недоволството продължава, въпреки срещата на белите престилки с премиера Бойко Борисов в понеделник. След разговорите, бяха разпоредени засилени проверки във всички болници. \r\n\r\n Днес представители на протестиращите ще се срещнат с вътрешния министър Младен Маринов, за да подадат конкретни сигнали за нарушения в лечебните заведения. \r\n\r\n Сестрите разчитат диалогът с властта да продължи и да има реално увеличение на заплатите им. И твърдят, че ще продължат с протеста до удовлетворяване на всичките им искания.  \r\n\r\n Междувременно соцлидерът Корнелия Нинова наля масло в огъня с обръщение към медицинските сестри от палатковия лагер след разговорите им с  Борисов. \r\n\r\n \"Уважаеми медицински сестри, отново ви излъгаха. Помните ли онези 50 милиона за заплати, които след това се оказаха шест и накрая нито един лев не стигна до вас? Потънаха в увеличената цена на клиничните пътеки. И този път Борисов ви обеща още от същото\", предупреди Нинова през Фейсбук. \r\n \n\t\t\t\t\t\t", "date": "2019.12.18", "title": "НЕПРЕКЛОННИ! Медицинските сестри местят палатките пред парламента"}
