{"url": "http://www.bnews.bg/article/256765-parviyat_golyam_mach_za_proletta_e_v_ratsete_na_sadiyata_deputat_koyto_sricha", "text": "\n БФС заложи на Стефан Апостолов за първия голям сблъсък от пролетния полусезон у нас. В събота от 15 часа Черно море приема ЦСКА, а депутатът-съдия ще е в центъра на екшъна, какъвто обикновено може да се очаква от тези два тима на стадион \"Тича\". \r\n\r\n Народният представител от ГЕРБ често влиза в новините с интересни отсъждания, като последният такъв случай бе през есента в квалификация за Шампионската лига между Розенборг - Валур, когато даде три дузпи - коя от коя по-странни. \r\n\r\n У нас Апостолов сътвори няколко скандала в последните години, като един от най-зрелищните бе именно на мач Черно море - ЦСКА през септември 2017 г. \r\n\r\n Тогава гостите спечелиха в добавеното време с гол на Фернандо Каранга (1:0), а преди това техен гол бе отменен абсолютно мистериозно. Депутатът-рефер бе наказан за гафовете в този мач, които не се изчерпаха с тази грешка. \r\n\r\n Другите наряди за 21-вия кръг в Първа професионална лига: \r\n\r\n Петък, 17,30 ч - Верея - Лудогорец (Николай Йорданов) \r\n\r\n Събота, 12,30 ч - Ботев (Вр) - Витоша (Ивайло Стоянов) \r\n\r\n Събота, 17,30 ч - Ботев (Пд) - Славия (Георги Давидов) \r\n\r\n Неделя, 12,30 ч - Етър - Дунав (Станислав Тодоров) \r\n\r\n Неделя, 15 ч - Септември - Берое (Валентин Железов) \r\n\r\n Неделя, 17,30 ч - Левски - Локомотив (Пд), Драгомир Драганов. \r\n \n\t\t\t\t\t\t", "date": "2019.02.14", "title": "Първият голям мач за пролетта е в ръцете на съдията - депутат, който срича"}
{"url": "http://www.bnews.bg/article/256770-izvesten_basketbolist_e_sred_zaginalite_v_makedoniya", "text": "\n Баскетболист е загинал в автобусната катастрофа, която почерни Македония в сряда, съобщава bgbasket.com. \r\n\r\n 14 жертви и над 30 ранени има засега след инцидент на пътя Скопие-Тетово. \r\n\r\n Един от починалите е 25-годишният Йовица Търпевски - играч на втория отбор на Гостивар. Той е син и на известния македонски политик Благойче Търпевски. \r\n\r\n Освен траурът в цялата страна, от ръководството на Гостивар отказаха участие в турнира за Купата на Македония, който трябва да стартира утре. От клуба изпратиха и молба до федерацията за отлагане на целия турнир, който трябва да се играе в Гевгелия. \r\n\r\n След кратък размисъл Македонската федерация реши да отмени засега турнира за Купата и ще търси начин да го проведе през месец април. \r\n \n\t\t\t\t\t\t", "date": "2019.02.14", "title": "Известен баскетболист е сред загиналите в Македония"}
{"url": "http://www.bnews.bg/article/256782-arestuvaha_chetirima_zaradi_sgradata_ubiets_v_istanbul", "text": "\n Турските власти задържаха четирима заподозрени за срутването на жилищна сграда в Истанбул, което отне живота на 21 души, съобщиха местните медии, цитирани от БГНЕС. \r\n\r\n Заподозрените бяха идентифицирани като отговарящия за проекта Сузан Чайър, шефа на строителния надзор на сградата Угур Мисирлиоглу, строителния инспектор Арзу Келеш Боран и инженер Осман Мисирлиоглу. Те са обвинени в убийство по небрежност. \r\n\r\n Осеметажният блок, в който като живущи бяха регистрирани 43 души, в жилищния квартал \"Картал\" в азиатската част на града, се разпадна миналата седмица, но причината остава неясна. \r\n\r\n Местни власти заявиха, че три етажа са били незаконно добавени - често срещана практика в най-големия метрополис на страната с около 15 милиона души население. \r\n\r\n Президентът Реджеп Тайип Ердоган, който посети мястото на трагедията в събота, заяви, че властите са си \"извлекли поуки\" от инцидента.  \r\n \n\t\t\t\t\t\t", "date": "2019.02.14", "title": "Арестуваха четирима заради сградата убиец в Истанбул"}
{"url": "http://www.bnews.bg/article/256778-facebook_premahna_stranitsi_i_profili_nasocheni_kam_hora_v_moldova", "text": "\n Технологичната компания Facebook заяви, че е премахнала страници и профили, участвали в \"съгласувано неистинско поведение\", насочено към хора в Молдова, където по-късно този месец предстоят избори, предаде Ройтерс, цитирана от БТА. \r\n\r\n Собствениците на страниците и профилите пускали публикации за местни новини и политически въпроси като задължително образование по руски или английски език и обединение с Румъния. \r\n\r\n \"Въпреки че хората зад тази дейност се опитваха да скрият своята самоличност, нашият ръчен преглед установи, че част от тази дейност е била свързана с хора, работещи за молдовското правителство\", каза компанията. \r\n\r\n Премахнати са 168 профила и 28 страници. Изтрити са и 8 профила в социалната мрежа Instagram, участвали в дейности, използващи съчетание от фалшиви профили и някои истински профили, за да заблудят другите за това кои са и какво правят. Около 54 000 профила са последвали поне една от тези страници. \r\n\r\n Facebook предприема сурови мерки срещу подобни профили в страни като Русия, Иран и Индонезия, след като през последните две години беше подложена на критики заради това, че се бави с разработването на инструменти за борба с екстремистко съдържание и пропагандни операции.  \r\n \n\t\t\t\t\t\t", "date": "2019.02.14", "title": "Facebook премахна страници и профили, насочени към хора в Молдова"}
{"url": "http://www.bnews.bg/article/256779-obzhalvat_vrashtaneto_na_uvolnenata_direktorka_na_164_ta_detska_gradina_na_rabota", "text": "\n Столичната община ще обжалва на всички инстанции решението на съда, с което върна на работа уволнената директорка на 164-та детска градина \"Зорница\" в кв. \"Горна баня\" в София Мариана Иванова. Това каза за БГНЕС замeстник-кметът по образованието и културата в Столичната община доц. Тодор Чобанов. \r\n\r\n Причина за решението на съда стана фактът, че Иванова е имала заболяване и по отстраняването ѝ е трябвало да се произнесе Инспекцията по труда. От общината обаче не са поискали разрешение от институцията. \r\n\r\n „Директорът е даден на прокурор и предстои наказателната фаза на едно производство, свързано с много сериозни длъжностни присвоявания и други дейности. Става дума за много хиляди лева. Това, че се е появил някакъв ТЕЛК не променя нашата убеденост, че там са констатирани сериозни съществени нарушения, злоупотреби и дейности, които са от кръга на компетентност на прокуратурата“, заяви Чобанов. \r\n\r\n Припомняме, че Мариана Иванова беше дисциплинарно уволнена в края на 2017 г. със заповед на кмета Йорданка Фандъкова заради избухнал скандал с нерегламентиран прием на деца в детската градина. \r\n\r\n Директорът на отдел „Образование“ в общината Мария Минчева тогава обяви, че основният мотив за уволнението ѝ са финансови нарушения, както и че извън правилата без медицински документи в градина \"Зорница\" са били приети 24 деца. След уволнението си обаче Мариана Иванова се оплака, че истинската причина за отстраняването ѝ е, че отказва да приема деца под натиск от началници от Столичната община. \r\n\r\n Пред телевизиите тя показа есемеси с имена на деца, които е трябвало да бъдат приети по втория начин. Директорката бе категорична, че на подобен натиск са подложени директорите на всички общински градини в София. Тя заяви, че е чувала, че родители са плащали по 3000 до 5000 лв. на по-високо ниво, за да бъдат приети децата им в градина. После призна, че няма доказателства за това.  \r\n \n\t\t\t\t\t\t", "date": "2019.02.14", "title": "Обжалват връщането на уволнената директорка на 164-та детска градина на работа"}
{"url": "http://www.bnews.bg/article/256777-prebiha_gorski_strazhar_v_rusensko_dvama_sa_v_aresta", "text": "\n Двама мъже са арестувани за нападение на горски стражар в Русенско. Това съобщиха от областната дирекция на МВР в крайдунавския град. \r\n\r\n Сигналът в полицията постъпил около 13.00 часа вчера от Държавното горско стопанство - Бяла. Обяснено било, че техен служител е нападнат и бит от двама мъже - на 38 и на 18 години, в землището на село Лом Черковна, предаде БТА. \r\n\r\n Причината е, че горският стражар ги засякъл, докато секат незаконно дърва. Когато им заявил, че ще бъдат санкционирани, те го нападнали и му нанесли удари с дърво и юмруци. \r\n\r\n Горският стражар е прегледан в болницата в град Бяла. Установено е, че има натъртване в областта на гърба и охлузни рани по лицето. \r\n\r\n Разследването по случая продължава. \r\n \n\t\t\t\t\t\t", "date": "2019.02.14", "title": "Пребиха горски стражар в Русенско, двама са в ареста"}
{"url": "http://www.bnews.bg/article/256759-debora_rodi_momche", "text": "\n Поп-фолк певицата Дебора вече се радва на своята първа рожба. Тя дари със син своя спътник в живота, с когото заживяха в Германия. Бебето, което дойде на бял свят вчера, ще носи името Самуил. \r\n\r\n „На бял свят е моето ангелче Самуил. Не мога да опиша колко съм щастлива!“, написа певицата към снимка на нейната ръка със синя гривна. \r\n\r\n Таткото на малкия Самуил е български бизнесмен, установил се в Германия. Той се занимава със строителство. \r\n\r\n Самата Дебора нашумя повече с участията си в риалити предавания, отколкото с песните си през последните години. \r\n\r\n От Big Brother тя излезе с образ на алкохоличка, а в няколко интервюта тя призна, че е била подлагана дълго време на домашно насилие. Всичко обаче се стабилизира с появата на новия мъж в живота ѝ, а самата тя обяви, че майчинството няма да я държи дълго време далеч от сцената. \r\n \n\t\t\t\t\t\t", "date": "2019.02.14", "title": "Дебора роди момче"}
{"url": "http://www.bnews.bg/article/256771-byuletinite_padat_glasuvame_samo_mashinno_sled_mestniya_vot_prez_2019_godina", "text": "\n Машинно гласуване да бъде въведено във всички секции, с изключение на тези с по-малко от 300 избиратели, подвижни избирателни секции, кораби, болници, затвори и секциите в чужбина, след тазгодишните местни и европейски избори. Това реши правната комисия на свое извънредно заседание, заради което за час бе прекъснато пленарното. \r\n\r\n Промените се отнасят за Изборния кодекс, който се гледа в пленарната зала на второ четене. \r\n\r\n Предложението за повсеместното гласуване с машини направиха от ДПС, а останалите в комисията го подкрепиха. Първоначалният проект на законопроекта предвиждаше машините да бъдат до 1000. \r\n\r\n Гласувано беше още въвеждане на електронно експериментално гласуване от 31 март 2020, когато МВР е готова да гарантира сигурността на идентификацията на избирателя. \r\n\r\n Това стана в отсъствието на БСП. Социалистите се разсърдиха, защото на заседанието бе отхвърлено тяхно предложение за преференциите. \r\n\r\n \"Това трети доклад ли е в момента?\", опонираха по-късно от БСП в пленарната зала, след като се оказа, че последните промени не са им известни заради напускането им. \r\n\r\n Според юристите от левицата Данаил Кирилов начело на правната комисия е потъпкал закона, защото си позволили трето заседание на комисията по правни въпроси. \r\n\r\n Кирилов обясни, че е проведено извънредно заседание по четири текста. Тъй като представителите на БСП напуснаха залата, те не участваха в дебата, разказа той. \"При извънредно заседание имаме право да направим допълнителен доклад\", отхвърли обвиненията Кирилов. \r\n\r\n По предложение на Станислав Иванов /ГЕРБ/ парламентът гласува да работи днес с удължено време до окончателното гласуване на промените в Изборния кодекс и на проект на решение на БСП за откриване на публична процедура за избор на състав на ЦИК. \r\n\r\n Дебатите в пленарната зала от сутринта преминаха в спор между управляващи и опозиция. Според Крум Зарков от БСП с промените ще се отнемат права на граждани. Той възрази срещу това, че депутатите не са имали време да се запознаят с доклада за второ четене, тъй като Комисията по правни въпроси е заседавала до късно снощи. Какво трябва да се случи, за да се разбере, че законодателният процес има смисъл, не е просто формален, попита той и припомни, че рейтингът на парламента е само 8 процента. Очевидно ще продължим с истеричния патос, който слушахме снощи, отговори Данаил Кирилов от ГЕРБ. Той подчерта, че на заседанието е била дадена възможност на опозицията, извънпарламентарни партии и представители на българите в чужбина да изкажат своите становища. \r\n\r\n Изказване на Явор Божанков от БСП предизвика размяна на остри думи в залата. \"Ритуално, г-н Кирилов, заклахте преференциалния вот. По предложението на ДПС с вашите гласове и благата подкрепа на патриотите. След вчерашния ден патриотите нямат право да носят това име\", коментира той. Няма да оставим българското общество на произвола на една шайка, допълни той. Юлиан Ангелов от ОП отговори, че Божанков не може да е морален стожер и припомни, че преди години Радан Кънев го е представил като новия десен лидер в Горна Оряховица, а днес е депутат от БСП. Йордан Цонев от ДПС предупреди Божанков да внимава какви думи използва. \"Абе, младеж, комсомолец, не си ли много малък да ми викаш шайка\", се обърна към Божанков Вежди Рашидов от ГЕРБ. \r\n\r\n   \r\n \n\t\t\t\t\t\t", "date": "2019.02.14", "title": "Бюлетините падат, гласуваме само машинно след местния вот през 2019 година"}
{"url": "http://www.bnews.bg/article/256768-tsentralniyat_depozitar_podkrepi_mf_za_kontseptsiyata_za_spyashtite_aktsii", "text": "\n Централният депозитар декларира пълната си подкрепа за публикуваната от Министерството на финансите /МФ/ концепция за личните сметки на физически и юридически лица, съобщават от институцията. \r\n\r\n Централният депозитар ще премахне таксите за притежателите на \"спящи\" акции след одобрението на Концепцията на Министерството на финансите, пише в съобщението. \r\n\r\n Институцията посочва, че предложеният в Концепцията подход ще позволи на акционерите реално да се възползват от акциите, които притежават и да упражняват правата си по тях пише в съобщението. \r\n\r\n В документа се подчертава, че с представените в Концепцията стъпки се прилага европейската практика за защита на правата и представителство на миноритарните акционери в дружествата под формата на колективна инвестиционна схема. За лицата, които изберат в рамките на една година да не правят нищо с акциите си, те се заменят с много по-конвертируем , ликвиден и лесен за наследяване финансов инструмент, а именно дял от инвестиционен фонд. Нещо повече, с евентуалното одобрение на мерките от Концепцията ще се създадат условия акционерите активно да участват в корпоративния живот и дейността по вземане на решения на дружествата. Не на последно място, ще се създаде предпоставка за подобряване на корпоративното управление на дружествата и ще се увеличи ликвидността и оборота на капиталовия пазар, пише още в позицията. \r\n \n\t\t\t\t\t\t", "date": "2019.02.14", "title": "Централният депозитар подкрепи МФ за концепцията за \"спящите акции\""}
{"url": "http://www.bnews.bg/article/256767-bashta_na_bolno_momichentse_osadi_fonda_za_lechenie_na_detsa", "text": "\n Баща от Пловдив успя да осъди Фонда за лечение на деца да заплати операцията и лечението на дъщеря му в Истанбул, въпреки че по-рано получил отказ от тях. Общата стойност на обезщетението, което ще платят от фонда, е 24 000 евро. Решението е на Административния съд в града под тепетата, съобщи \"Марица\". \r\n\r\n Момиченцето страда от детска церебрална парализа - двойна хемипареза, симптоматична епилепсия и микроцефалия. Тъй като лечението в България не било достатъчно ефективно, бащата се насочил към болница „Аджъбадем“ в Истанбул. През март 2016 г. той подал молба за организационно и финансово подпомагане до Фонда за лечение на деца, но получил отказ. Въпреки това през октомври 2016 г. мъжът превел сумата от 24 000 евро на турската болница за лечението на дъщеря си и същевременно оспорил по съдебен ред решението на фонда. \r\n\r\n Отказът е признат за незаконен от Административния съд в София, а впоследствие и от Върховния административен съд. След решението на върховните магистрати бащата завел дело в Пловдивския административен съд срещу Фонда за лечение на деца за вреди по Закона за отговорността на държавата и общините. Той поискал да му бъдат възстановени всички средства, които превел за лечението, плюс лихвата и адвокатското възнаграждение. Искането му е уважено от магистратите във вторник. Така фондът ще трябва да заплати сумата по лечението и рехабилитацията на момичето, както и 2610 лева разноски по делото. \r\n\r\n Решението обаче не е окончателно и подлежи на обжалване пред Върховния административен съд. \r\n \n\t\t\t\t\t\t", "date": "2019.02.14", "title": "Баща на болно момиченце осъди Фонда за лечение на деца"}
{"url": "http://www.bnews.bg/article/256773-dohodite_ni_nagore_sas_7_5_razhodite_s_10_3", "text": "\n Общият доход средно на лице от домакинство през четвъртото тримесечие на 2018 г. е 1 557 лв. и нараства със 7.5% спрямо същото тримесечие на 2017 година. Това показват последните данни на Националния статистически институт. \r\n\r\n В структурата на общия доход с най-висок относителен дял са доходите от работна заплата (55.1%), следвани от доходите от пенсии (27.7%) и от самостоятелна заетост (6.8%). Спрямо четвъртото тримесечие на 2017 г. относителният дял на дохода от работна заплата се увеличава с 1.2 процентни пункта, доходът от пенсии - с 1.5 процентни пункта, а доходът от социални обезщетения и помощи намалява с 0.9 процентни пункта. \r\n\r\n В номинално изражение през четвъртото тримесечие на 2018 г. На база същото тримесечие на 2017 година доходът от работна заплата нараства от 781 на 858 лв. или с 9.9%. \r\n\r\n Доходите от пенсии се увеличават от 380 на 432 лв. или с с 13.6%. Доходът от самостоятелна заетост нараства от 102 на 105 лв. (с 3.4%). Доходите от социални обезщетения и помощи намаляват от 49 на 39 лв. (с 19.7%). През четвъртото тримесечие на 2018 г. относителният дял на паричния доход на домакинствата в общия доход е 98.9%, а делът на дохода от натура - 1.1%.   \r\n\r\n Общият разход средно на лице от домакинство през четвъртото тримесечие на 2018 г. е 1 509 лв. и се увеличава с 10.3% спрямо същото тримесечие на 2017 година. В структурата на общия разход с най-голям относителен дял са разходите за храна (30.2%), следвани от разходите за жилище (17.8%), данъци и социални осигуровки (12.7%) и транспорт и съобщения (11.1%). \r\n\r\n Като абсолютни стойности през четвъртото тримесечие на 2018 г. в сравнение със същото тримесечие на 2017 г. средно на лице от домакинство разходите за храна и безалкохолни напитки нарастват от 424 на 455 лв. или със 7.5%. \r\n\r\n Разходите за алкохолни напитки и цигари се увеличават от 59 на 63 лв. или със 7.7%. Разходите за облекло и обувки нарастват от 57 на 60 лв. (с 6.3%). Разходите за жилище (вода, електроенергия, отопление, обзавеждане и поддържане на дома) се увеличават от 257 на 268 лв. (с 4.3%). \r\n\r\n Разходите за здравеопазване се увеличават от 74 на 82 лв. (с 10.6%). Разходите за транспорт и съобщения нарастват от 143 на 168 лв. (със 17.4%). Разходите за свободно време, културен отдих и образование се увеличават от 47 на 61 лв. (с 29.4%). Разходите за данъци и социални осигуровки нарастват от 167 на 191 лв. или с 14.4%. \r\n\r\n     \r\n \n\t\t\t\t\t\t", "date": "2019.02.14", "title": "Доходите ни нагоре със 7.5%, разходите – с 10.3%"}
{"url": "http://www.bnews.bg/article/256772-rosi_ivanova_se_varna_kam_drogata", "text": "\n Една от най-красивите носителки на титлата „Мис България” - Росица Иванова, пак се е върнала към вредните навици, издават хора от обкръжението й. Синеоката красавица отново е залитнала към дрогата, подтиквана от близкия си приятел Миро Каризмата. В последно време двамата са неразделни и често могат да бъдат засечени заедно по купони и светски мероприятия. \r\nПреди няколко години дългокраката брюнетка имаше сериозни житейски трудности и временно се скри от светлините на прожекторите. Говореше се, че страстта й към забранените субстанции е достигнала плашещи размери, налегнали я и здравословни проблеми. Клюките гласят, че Роси страдала от анорексия и се стопила до критичните за нейния ръст 40 килограма. По това време тя отказваше всякакви професионални ангажименти и редуцира до минимум изявите си на модния подиум. \r\n\r\n В края на 2017 г. Иванова се завърна в публичното пространство и се опита да покаже на зложелателите, че е съумяла да се пребори с пороците. Тя спортуваше усилено и анорексичното й тяло започна да придобива по-здрав вид. Този период обаче не продължи дълго. Запознати издават, че напоследък хубавицата се е сближила с Миро Каризмата и се е върнала към лошите навици, които преди време й докараха и емоционални, и физически проблеми. \r\n\r\n Междувременно Роси успя да омотае поредния милионер, който даже се разведе заради нея. Става въпрос за Ангел Тенев - Свинаря, бившия любовник на фолк певицата Мария. Чалга дивата не успя да раздели 60-годишния земеделец с официалната му съпруга, но пък чаровната миска му влезе под кожата. Тя дарявала възрастния бизнесмена с радост срещу солидна издръжка, която се стопявала светкавично за различни луксозни глезотии. В края на миналата година двамата заминаха за Дубай, където отседнаха в един от най-скъпите хотели в света. Запознати твърдят, че лесния начин на живот се услаждал на брюнетката и тя нямала никакво намерение да се отказва от него. Хубавицата често публикува свои снимки в социалната мрежа, но не показва кой е мъжът до нея. На фотосите обикновено е сама или с приятелки. От кадрите ясно се вижда, че е напомпала бюста си и гордо пъчи новите си силиконови импланти в изрязани бански костюми. \r\nРоси Иванова е една от малкото носителки на титлата „Мис България”, която спечели одобрението и на журито, и на публиката. След като се окичи с короната, тя бързо оглави всички класации за най-красиви жени и името й не излизале от светските хроники. По това време имаше любовна връзка с момче от родния й град Русе, но скоро го заряза и се ориентира към по-платежоспособните господа. \r\n  \r\n \n\t\t\t\t\t\t", "date": "2019.02.14", "title": "Роси Иванова се върна към дрогата"}
{"url": "http://www.bnews.bg/article/256764-britanskoto_pravitelstvo_prizova_deputatite_da_podkrepyat_strategiyata_na_mey", "text": "\n Позициите на Великобритания в преговорите за напускане на ЕС ще бъдат подкопани, ако правителството загуби днес символичен вот за стратегията на министър-председателката Тереза Мей, предупреди правителствен източник, цитиран от Ройтерс. \r\n\"Без подкрепа от членовете на парламента, за правителството ще е по-трудно да постигне промените в предпазния механизъм, които те желаят\", каза той. \r\nГоворител на Мей също призова британските депутати да подкрепят стратегията на министър-председателката, за да бъде изпратен ясен сигнал на Брюксел за безпокойствата на парламента за предпазния механизъм за границата на остров Ирландия, така че Великобритания да може да напусне ЕС със споразумение на 29 март, предаде още Ройтерс. \r\nОпцията за Брекзит без сделка остава на масата, отбеляза в същото време той.  \r\n \n\t\t\t\t\t\t", "date": "2019.02.14", "title": "Британското правителство призова депутатите да подкрепят стратегията на Мей"}
{"url": "http://www.bnews.bg/article/256776-zhenite_na_ivan_laskin_se_sadyat_za_apartamenta_mu", "text": "\n Александра Сърчаджиева се сблъска с нова житейска драма. След като на 6 януари, навръх Богоявление, актрисата бе споходена от най-лошото – смъртта на любимия ѝ Иван Ласкин, сега ще трябва да се бори и за апартамента в столичния кв. „Сухата река”, в който двамата гледаха дъщеря си София. \r\n  \r\nОказа се, че бившата съпруга на Васко да Гама от сeло Рупча – актрисата Мирослава Гоговска, възнамерява да си върне жилището, купено преди двайсетина години по времето, когато още били семейство. Лошото е, че през последните месеци от живота си Ласкин не се сетил да прехвърли дома на Александра чрез фиктивна продажба или дарение. Затова пред закона Алекс не е наследница на Иван Ласкин, с когото дори няма брак. Справка с юрист, експерт по семейно право, обаче показа, че имотът няма лесно да се върне обратно в ръцете на Мирослава Гоговска. Причината е, че Мира, както я наричат нейните колеги в Театрална работилница „Сфумато”, няма пряко правоприемство върху собствеността на Ласкин, а и не се знае каква част от жилището е изплатила тя, и каква – покойният вече актьор. Въпросът е спорен дори според семейното и наследственото право, коментира пред „Уикенд” столичен адвокат. \r\nВ помощ на Александра е и фактът, че дъщеря ѝ София е прекалено малка – една на 8, за да бъде оставена без дом, докато щерката от брака му с Мира – Люба, е вече на 22 години. Близки до Алекс разправят, че поради недомислие Ласкин оставил без ясен наследник и няколко банкови сметки, в които имало скромни суми. \r\n„Истината е, че през 2006-а Иван брутално изостави Мирослава с дете на ръце, за да свие семейно гнездо с Алекс. Това съсипа бившата му съпруга, която бе принудена да се справя сама с живота без никаква подкрепа от Иван. Затова и сега е така настървена да си отмъсти”, коментират запознати с драмата. Красавицата дотолкова се обидила на мъжа си, че дори не присъствала на погребението. Иван Ласкин бе изпратен в последния си път на 8 януари. Опелото бе в храм „Свети Седмочисленици”, а по-късно бе положен в Алеята на творците на Централните софийски гробища. \r\nПреди време изоставената Мирослава изригна с репликата, че Ласкин не е платил и лев издръжка на нея или на дъщеря им Люба. \r\n„Сама съм я отгледала, издържала съм я в училище и в университета”, ядоса се Гоговска. Мира разказала пред приятелки, че само за три години благоверният ѝ изпил до стотинка всички пари, получени от продажбата на нейна наследствена гарсониера в центъра на София. Именно зависимостта от чашката покоси Иван Ласкин една на 48 години. Официалната диагноза е тежка чернодробна недостатъчност, причинена от годините алкохолна злоупотреба. \r\n  \r\n \n\t\t\t\t\t\t", "date": "2019.02.14", "title": "Жените на Иван Ласкин се съдят за апартамента му"}
{"url": "http://www.bnews.bg/article/256775-prisadata_na_poptodorova_za_krazhba_v_polsha_vleze_v_sila_no_ostava_uslovna", "text": "\n Присъдата на бившия посланик на България в САЩ Елена Поптодорова за кражбата на крем от летището във Варшава влезе в сила вчера -  това съобщи за \"Монитор\" съдебният репортер от полската TVNWarszawa Пьотр Махайски. \r\n\r\n Това сe случи, след като Окръжният съд във Варшава отхвърли протеста на прокуратурата и остави в сила наказанието, постановено от първоинстанционния съд през октомври м. г. - условно прекратяване на производството с едногодишен изпитателен срок, опция, предвидена от полския НК. Тогава в съдебното решение пишеше, че подсъдимата със своето поведение е извършила състава на престъпление като на терена на намиращ се на летище \"Фредерик Шопен\" във Варшава е извършила кражба на крем на стойност 1640 злоти. \r\n\r\n Едновременно с това съдът прекрати условно наказателното производство срещу подсъдимата за изпитателен период от 1 година, присъдил е от подсъдимата в полза на Фонда за пострадали от престъпления и за Постнаказателна помощ парична сума в размер на хиляда злоти, а също така е присъдил в полза на Държавния бюджет 170 злоти за възстановяване на съдебните разноски по делото. \r\n\r\n Протест срещу условното наказание внесе прокурор Станислав Вешняковски. \r\n\r\n \"Присъдата извън всякакви съмнения е неправилна. И не защото касае бивш дипломат\", апелира пред втората инстанция в сряда обвинението. \r\n\r\n Прокурорът обърна внимание на стойността на откраднатото и поиска делото да бъде върнато за гледане от нов състав на районният съд. \r\n\r\n В отсъствието на Елена Поптодорова защитникът й Павел Ошик опонира на прокурора с въпроса \"Каква е целта на наказателното производство? Трябва да е чиста репресия ли? Или може да бъдат видени и обстоятелства, които са се появили в действията на подсъдимата след извършването на престъплението, както и позитивната криминологична прогноза?\". \r\n\r\n Защитникът настояваше за приемане на кражбата като инцидентна, тъй като до този момент подсъдимата никога не била влизала в конфликт със закона. \r\n\r\n \"Това е класически случай, който отговаря на изискванията за условно прекратяване, коментира мотивите за потвърждаване на първоинстанционната присъда съдия Данута Грунвалд. \r\n\r\n Като смекчаващо обстоятелство беше приет фактът, че \"лицето е на шейсет и няколко години и е живяло до този момент безупречно\". \r\n\r\n Елена Поптодорова беше задържана на летище \"Фредерик Шопен\" на 27 февруари 2017 г. при завръщането си във Варшава три дни, след като е установено, че е откраднала скъп крем от безмитния магазин на летището. От материалите, събрани от Районната прокуратура на Варшава, става ясно, че кражбата е извършена на 24 февруари в 10:26. Всички действия на българката Поптодорова и движението й са проследени с камерите за наблюдение. \r\n\r\n В 10:09 бившата дипломатка получава бордната си карта в пункта за проверка за сигурност. На снимките, които са приобщени към материалите по делото срещу нея се вижда как елегантно облечена жена с дълго бежово палто и малко синьо куфарче влиза в един от безмитните магазини. Минава покрай рафта с кремовете, след миг се спира, обръща се и отново отива към рафта. Оставя куфара, разтваря полите на палтото с дясната си ръка посяга към тъмна опаковка и я крие под палтото. В 10.27 излиза от магазина. Шест минути по-късно влиза в зоната \"Не Шенген\", а в 11:23 отлита с полет LO631 за София. Никъде на снимките, приобщени към делото, не се вижда Поптодорова да провежда телефонен разговор. В защитната си теза, вече у нас, тя твърдеше, че е била разсеяна и разтревожена след като позвънила майка й. \r\n\r\n В 17:00 часа е установена кражбата на крема в магазина. Уведомена е полицията, извършителката е идентифицирана още същия ден като Елена Поптодорова, притежателка на български дипломатически паспорт и е установено, че има купен обратен билет до Варшава за 27 февруари. Същия ден около 16 часа при преминаване на граничен контрол на летището Поптодорова е задържана. Кремът е намерен у нея, алуминиевото капаче не било дори повдигнато, липсвала само кутията. Българката първо пожела споразумение с прокуратурата, но в момента, в който трябваше съдът да го одобри, защитата и представи отказ от споразумение и настоя делото да се гледа по същество. \r\n \n\t\t\t\t\t\t", "date": "2019.02.14", "title": "Присъдата на Поптодорова за кражба в Полша влезе в сила, но остава условна"}
{"url": "http://www.bnews.bg/article/256766-potrebitelskoto_tarsene_v_sasht_i_kitay_dokara_40_rast_na_pechalbata_na_nestle", "text": "\n Швейцарският концерн за храни и напитки Нестле (Nestle) съобщи, че чистата му печалба е нараснала с над 40 процента миналата година благодарение на съживения растеж на ключови за компанията пазари - Китай и САЩ, предаде Асошиейтед прес. \r\n\r\n Нестле също така изложи планове да се откаже от бизнеса си с колбаси с марката Херта (Herta) и да се съсредоточи повече върху храните с растителен произход и категориите, които отчитат по-висок растеж. \r\n\r\n Швейцарската компания уточни, че чистата й печалба е нараснала до 10,14 милиарда швейцарски франка (10 милиарда долара) спрямо 7,16 милиарда благодарение на еднократни приходи. Миналата година Нестле продаде американския си бизнес за захарни изделия и подразделението за застраховане Гербер лайф иншуърънс (Gerber Life Insurance). \r\n\r\n Продажбите са нараснали с 2,1 процента до 91,4 милиарда франка. \r\n\r\n Нестле обяви \"стратегически преглед\" на месарските изделия Херта в шест европейски страни, включително евентуална продажба, като част от усилията да се съсредоточи върху марките си Гардън гурме (Garden Gourmet) и Суит ърт (Sweet Earth). \r\n\r\n В Северна Америка растежът е бил подкрепен от силното търсене на продукти за домашни любимци и кафе, отбелязва ДПА. \r\n\r\n В Китай резултатите също са се подобрили на годишна основа благодарение на новите продукти при бебешките храни на Нестле, кафето и готварския сегмент. \r\n \n\t\t\t\t\t\t", "date": "2019.02.14", "title": "Потребителското търсене в САЩ и Китай докара 40% ръст на печалбата на Нестле"}
{"url": "http://www.bnews.bg/article/256780-georgi_dermendzhiev_podpisa_s_levski_za_30_mesetsa", "text": "\n Георги Дерменджиев подписа официално договора си с \"Левски\", съобщиха от клуба. Треньорът на първия отбор парафира своя контракт, който е за срок от две години и половина. \r\n\r\n Дерменджиев ще направи и официален дебют начело на Левски в неделя (17.02.) в мача срещу Локомотив Пловдив на стадион \"Виваком Арена Георги Аспарухов\". \r\n \n\t\t\t\t\t\t", "date": "2019.02.14", "title": "Георги Дерменджиев подписа с \"Левски\" за 30 месеца"}
{"url": "http://www.bnews.bg/article/256763-sled_razdyalata_s_nikol_shertsinger_grisho_spi_s_mihaela_fileva", "text": "\n Тенис звездата на България Григор Димитров има нова тръпка! От скоро плейбоят от Хасково мачка чаршафите с популярната певица Михаела Филева, която ще е част от предаването „Гласът на България” само след няколко дни, твърди сензационно „Уикенд”. \r\nВ началото на седмицата за Гришо се разбра, че е временно разделен със световно известното си гадже Никол Шерцингер. От няколко месеца двамата не са се виждали, а в това време похотливият тенисист се намъкнал в леглото на Филева. Твърди се, че именно заради 27-годишната брюнетка Гришо се застоял повече в България между ангажиментите си в тениса - под претекст, че има контузия. \r\nСпоред източник на вестника забежката между Гришо и хубавото Мише върви от най-малко два-три месеца. Двамата флиртували от разстояние с телефонни обаждания и съобщения. След прибирането си у нас от „Аустрелиън Оупън” Григор обяви, че има травма в рамото и ще пропусне турнирите в Ротердам и Акапулко. \r\nВ това време хасковлията тайно налазил засуканата певица. Говори се, че двамата са изкарали няколко бурни нощи, преди Димитров да замине за Монте Карло, където се води на постоянен адрес. Мнозина в тенис средите подозират, че Григор е преувеличил с травмата си, за да го удари на почивка и секс у нас. „Истина е, били са заедно. Дали обаче ще се вземат официално, още не се знае. Навярно няма да станат публична двойка”, довериха от антуража на хасковлията. \r\nРаботата е там, че Димитров е пред голяма дилема дали да зареже окончателно Никол Шерцингер, с която ходи от три години. Двамата са си дали почивка, за да преосмислят връзката си. Ако секс аферата на Гришо обаче стигне до ушите на хавайката, раздялата им изглежда неизбежна. И като нищо Михаела Филева да стане новата Гришовица. \r\n„Двамата си подхождат като двойка. Хем са набори, хем често пътуват”, шушукат в обкръжението на тенис звездата.     \r\nПодозренията, че Гришо си пада по Михаела Филева всъщност тръгнаха още миналата есен. Тогава се разбра, че тенисистът имал навика да тренира във фитнеса под звуците на нейни песни. Той публикува видео, в което помпа мускули, докато слуша най-актуалния й хит „Цяла нощ”. „Най-добрата в България”, написа тогава Димитров. После пък призна, че са се запознали при едно от редките му връщания в България, но без да издава повече.  \r\nСамата Филева обаче първа разкри, че харесва Димитров. При това не само като успешен спортист. Покрай едно от музикалните си турнета Михаела сподели: „Освен, че е талантлив, го намирам и за много чаровен”. Никой обаче тогава не заподозря накъде отиват нещата. \r\nПреди няколко години се мълвеше, че Гришо е имал кратка авантюра и с Николета Лозанова. Двамата се запознали по идентичен начин. \r\n  \r\n \n\t\t\t\t\t\t", "date": "2019.02.14", "title": "След раздялата с Никол Шерцингер, Гришо спи с Михаела Филева? "}
{"url": "http://www.bnews.bg/article/256761-prezidentat_rumen_radev_uchastva_v_praznika_na_suhindol", "text": "\n Президентът Румен Радев участва в отбелязването на деня на община Сухиндол и празника на лозарите и винопроизводителите, който за 154-ти път жителите на града отбелязват. \r\n  \r\nПрезидентът прие почетния караул и се срещна с кмета на града Пламен Чернев. \r\nВ приветствието си президентът посочи, че винопроизводството по нашите земи има древна история, много са населените места и регионите в България, които дълбоко са свързали името си с напитката на боговете, но Сухиндол се е превърнал в символ на лозарството и винарството заради трудолюбието на хората, щедрата земя и благоприятния климат. \r\n  \r\nПрезидентът припомни за предприемача Марко Вачков, който създава първата на Балканския полуостров лозаро-винарска кооперация в Сухиндол. \r\nПрезидентът подчерта, че е важно точно на този празник ясно да се заяви, че за развитието на модерно земеделие само ентусиазмът и любовта към земята не стигат. За да се излезе на международния пазар, е нужна законност, прозрачна и предвидима бизнес среда, солидна инфраструктура, модерно образование, подготвени работници, технолози и търговци. \r\n  \r\nСпоред президента българската икономика се превръща в заложник на демографията, а демографията е основен проблем на нацията, който може да бъде решен само с общонационални усилия. \r\n\r\n Важна част от това усилие е съхраняването на българската идентичност, като култура и обичаи. Важно е да бъдат съхранени и автентичните български сортове, какъвто е уникалният български сорт \"Гъмза\", характерен за района на Сухиндол, каза още президентът. Той участва в общоградското шествие от центъра на града до местността \"Димчански завои\", където участва в ритуала по благославяне и зарязване на лозите. \r\n \n\t\t\t\t\t\t", "date": "2019.02.14", "title": "Президентът Румен Радев участва в празника на Сухиндол"}
{"url": "http://www.bnews.bg/article/256760-pozhar_izbuhna_v_zavod_chayka_v_plovdiv", "text": "\n Пожар избухна в сградата на завод „Чайка“ на бул. „6 септември“ в Пловдив, съобщиха за Дарик от противопожарната служба. На място бяха изпратени пет екипа огнеборци и един на Спешна помощ. \r\nРаботата на заварчици е причинила пожара, потвърдиха за Дарик от пловдивската пожарна. Искри от машините са подпалили платове в шивашки цех, уточниха оттам. Инцидентът е станал около 11.30 часа. Стихията вече е овладяна. \r\n  \r\nСлужителите на предприятието и посетителите са евакуирани навреме. Няма данни за пострадали. \r\n \n\t\t\t\t\t\t", "date": "2019.02.14", "title": "Пожар избухна в завод „Чайка“ в Пловдив"}
{"url": "http://www.bnews.bg/article/256769-poreden_sluchay_na_nasilie_nad_meditsi_19_godishen_napadna_i_bi_speshen_medik_v_nova_zagora", "text": "\n 19-годишен младеж е задържан за нападение над медицински служител във филиала за спешна медицинска помощ в Нова Загора, съобщиха от пресцентъра на МВР. \r\n\r\n Инцидентът е станал тази нощ, след като в Спешния център починал 48-годишен мъж от масивен инфаркт. При уведомяването на близките за смъртта му, 19-годишният син на починалия ударил дежурния медицински специалист, като му е причинил наранявания по лицето. \r\n\r\n Момчето е задържано за 24 часа. По случая е образувано досъдебно производство. \r\n\r\n Преди дни от Българската асоциация на професионалистите по здравни грижи алармираха, че през последните две години са били регистрирани 100 случая на нападение над работещи в областта на спешната помощ.  \r\n\r\n Според статистиката на прокуратурата - през 2013 година са образувани 7 досъдебни производства, осъдени са 6 души, от които двама с ефективни присъди. През 2015 година досъдебните производства са пет, осъдените са 5 и има една ефективна присъда. За 2015 и 2016 година има 6 досъдебни производства за нападение над медици, осъдени са пет души и няма нито една ефективна присъда.  \r\n \n\t\t\t\t\t\t", "date": "2019.02.14", "title": "Пореден случай на насилие над медици! 19-годишен нападна и би спешен медик в Нова Загора!"}
{"url": "http://www.bnews.bg/article/256741-balgariya_vremenno_spira_stroezha_na_gazovata_vrazka_sas_sarbiya", "text": "\n Временно се спира откритата процедура по разширението на газопреносната инфраструктура на „Булгартрансгаз” ЕАД до българо-сръбската граница във връзка с постъпила жалба, съобщиха от дружеството. \r\nПричината за спирането е постъпила жалба от „Атоменергоремонт“ АД срещу разяснение на „Булгартрансгаз“ от 8 февруари 2019 г., публикувано в профила на купувача, предоставено от възложителя по въпроси, постъпили от лица, желаещи да участват в процедурата. \r\nЖалбоподателят се е възползвал от правната възможност да поиска налагане на временна мярка спиране хода на процедурата. Предстои Комисията за защита на конкуренцията да се произнесе по основателността на това искане. \r\nВ изпълнение на разпоредбата на чл. 203, ал. 3 от ЗОП, възложителят спира всички действия по хода на процедурата до влизане в сила на определение, с което се отхвърля искането за временна мярка, или на решението по жалбата, ако е наложена временната мярка. \r\nСлед произнасянето на компетентния орган и в случай, че искането за налагане на временна мярка бъде отхвърлено, процедурата ще бъде възобновена и сроковете за подаване на оферти ще бъдат удължени така, че да се спази изискването от Правилника за прилагане на ЗОП, общата продължителност на всеки от сроковете, изтекли до момента на спирането на процедурата, заедно с новоопределените удължени срокове да не е по-кратка от първоначалния срок, определен от възложителя. \r\n\r\n Възложителят уверява всички потенциални участници, че ще бъдат своевременно уведомявани за всички последващи действия. \r\n\r\n . \r\n \n\t\t\t\t\t\t", "date": "2019.02.14", "title": "България временно спира строежа на газовата връзка със Сърбия"}
{"url": "http://www.bnews.bg/article/256786-pak_gavra_s_ataka_i_vmro_partiya_izdiga_simeonov_za_evrodeputat_zaradi_zatvorenite_diskoteki_na_slanchaka", "text": "\n ПП Средна европейска класа (СЕК), която е част от коалиция Обединени патриоти в парламента и партньор на НФСБ в бургаския ОбС, подкрепи Валери Симеонов за водач на евролистата. На пресконференция в Морското казино в Бургас националният лидер на партията Георги Манев подчерта, че издигат кандидатурата на Симеонов, защото той е единственият политик в новата българска история със силен характер - готов безрезервно и безкористно да се бори срещу несправедливостта, монополите и незаконността в държавата, подчерта Манев, цитиран от Флагман. \r\n\r\n Той изтъкна битките на Симеонов с плажните концесионери, срещу ощетяващият държавата приватизационен договор за БМФ Порт, както и срещу т.нар. закон „Ревизоро“, насочен, според него, срещу дребните търговци на горива и облагоделстащ монопола. През последните дни Симеонов бе номиниран за водач на евролистата на Обединени патриоти от най-силните структури на НФСБ в страната – Бургас, Варна, Стара Загора и Пловдив. \r\n\r\n Това е поредният удар срещу Волен Сидеров, който вече близо година се надяваше той да е водач. Каракачанов също трудно би преглътнал това, тъй като неговият активист Ангел Джамбазки пък се стягаше за втори мандат в ЕП. До Манев днес бе Константин Бачийски - общински съветник от СЕК и евентуален кандидат за кмет на патриотите наесен. \r\n \n\t\t\t\t\t\t", "date": "2019.02.14", "title": "Пак гавра с Атака и ВМРО! Партия издига Симеонов за евродепутат заради затворените дискотеки на Слънчака!"}
{"url": "http://www.bnews.bg/article/256757-ramos_umishleno_si_izkaral_karton", "text": "\n Серхио Рамос може да бъде наказан допълнително с още една среща в Шампионската лига. Защитникът, който изигра своя мач номер 600 за \"Реал\" Мадрид, си изкара жълт картон при гостуването на \"Аякс\" в първия двубой от 1/8-финалите в турнира, но намекна, че е действал с умисъл да бъде санкциониран. \r\n\r\n \"Когато видях резултата, ще ви излъжа, ако кажа, че не предизвиках картона си. Това беше нещо, което беше в ума ми да свърша при определен резултат. С което обаче не искам да подценявам съперника и да казвам, че мачът е приключил. Но във футбола понякога трябва да взимаш тежки решения и аз направих моето\", заяви Рамос след мача. \r\n\r\n Няколко часа по-късно, явно осъзнал грешката си, бранителят опита да замаже положението със статус в Туитър. \r\n\r\n \"В един такъв тежък и пулсиращ мач, човек понякога взима глупави решения. Като това, да си изкарам жълт картон, който ще ме остави сред множеството фенове по трибуните за реванша. Боли ме, че няма да мога да помогна на съотборниците си в реванша. Искам да кажа, че не съм го изкарал нарочно, както беше срещу \"Рома\" преди.\"  \r\n\r\n Сега обаче всичко е в ръцете на УЕФА. При натрупани жълти картони наказанието е един мач, но при умишлени действия с цел участие или неучастие в конкретен двубой, санкцията е за две срещи. \r\n \n\t\t\t\t\t\t", "date": "2019.02.14", "title": "Рамос умишлено си изкарал картон"}
{"url": "http://www.bnews.bg/article/256748-zapochva_deloto_sreshtu_ubietsa_na_agrarniya_prepodavatel", "text": "\n Започва делото срещу Илия Стоичков, обвинен за убийството на преподавателя в Института по растителни генетични ресурси – Садово доц. Стефан Нейков. То ще бъде гледано от пловдивските окръжни магистрати. \r\n  \r\nСпоред обвинението престъплението е извършено с особена жестокост, тъй като Стоичков е пребил преподавателя до смърт.  \r\n  \r\nДоцентът бе открит в безпомощно състояние до паркираната му до Военна болница кола, а малко по-късно той почина. \r\n  \r\nВ по-ранните часове на деня възрастният мъж е бил нападнат край спортна зала до село Оризаре, и пребит с бейзболна бухалка. Нейков е имал насрочена среща с негова студентка, на която обаче се появил съпругът й, заради което се стигнало до фаталния край. \r\n \n\t\t\t\t\t\t", "date": "2019.02.14", "title": "Започва делото срещу убиеца на аграрния преподавател"}
{"url": "http://www.bnews.bg/article/256743-balgarite_ostavat_optimisti_za_badeshteto_na_evropa", "text": "\n Малко повече от половината (53%) от българските граждани над 15-годишна възраст декларират, че имат доверие на Европейския съюз - с 9% над средната стойност, измерена в целия Съюз. Под една трета (30%) от българите декларират недоверие към ЕС, а останалите нямат мнение. \r\n  \r\nТова сочат резултатите от допитването Евробарометър 90.3, проведено в края на миналата година. Сред държавите с най-висока степен на доверие към ЕС са Литва (65%), Дания (60%), Швеция (59%), Холандия (57%), Малта (56%) и Португалия (55%). На средноевропейско ниво се регистрира известен ръст в положителната оценка към ЕС - 43%, ръст с 3 пункта в сравнение с пролетта на 2018 г. \r\n  \r\nБългарските граждани запазват одобрението си към институциите на ЕС и са склонни да се доверяват повече на тях, отколкото на националните им еквиваленти. Над половината от анкетираните (51%) вярват на Европейския парламент, а в същото време едва 13% имат доверие на Народното събрание. Доверието в Европейската комисия е 45% (ръст от 2% спрямо пролетта на 2018 г.), а това в националното правителство - 22%. \r\n\r\n Сред европейските политики българското обществено мнение традиционно изразява най-висока подкрепа (87%) за възможността за свободно движение на хора, стоки и услуги. Общата политика за отбрана и сигурност се подкрепя от 72%, общата външна политика на ЕС - от 62%, а общата енергийна политика - от 60% от българите. Преобладаващата част от българските (57%) и от европейските граждани (58%) споделят оптимистични възгледи относно бъдещето на Европейския съюз. \r\n\r\n Що се отнася до бъдещото разширяване на ЕС, делът на хората у нас, които подкрепят приемането на нови държави-членки (51%), е по-висок от средноевропейското ниво (43%). Традиционно българите споделят положителни възгледи относно идеята държавите от Западните Балкани да се присъединят към Европейския съюз. \r\n \n\t\t\t\t\t\t", "date": "2019.02.14", "title": "Българите остават оптимисти за бъдещето на Европа"}
{"url": "http://www.bnews.bg/article/256740-kotseto_i_paynera_na_nozh", "text": "\n Тежки военни действия със стратегическо значение водят фолкпевецът Константин и музикална компания Пайнер \r\nОт 1 февруари продуцентите скъсаха всякакви отношения с Константин, тъй като между двете страни няма подписан договор. Затова и Коцето не е част от Пайнер, Това си пролича от каталога на фирмата, където името на певеца е изтрито. Константин го няма и в официалния сайт, където доскоро имаше новини за него, за семейството му, за техните почивки. Сега в търсачките не излиза нищо, пише „България Днес“. Няма ги и снимките му правени на официални фотосесии. \r\nПрез последните години Коцето остави кариерата си на заден план и най-вероятно това е подразнило шефовете му. От две години Коцето и Пайнер нямат договорни отношения, което му позволява да прибира сериозна част от хонорарите си, без да отчита суми на продуцентите. Чалгарят отказва да даде категоричен отговор дали има отношения с Митко Пайнера и дали двамата са на нож. \r\n„Водим преговори за нов договор, до две седмици ще стане ясно какво се случва“, коментира Константин, като отказва да даде повече информация за войнствената ситуация. \r\n \n\t\t\t\t\t\t", "date": "2019.02.14", "title": "Коцето и Пайнера на нож"}
{"url": "http://www.bnews.bg/article/256744-srokovete_za_novite_kasovi_aparati_za_firmite_ne_se_promenyat", "text": "\n На този етап няма промяна в сроковете за въвеждане на нови касови апарати за фирмите. Това обявиха от Националната агенция за приходите (НАП). \r\nС промените, които трябва да влязат в сила от 1 април, от Приходната агенция целят да въведат отчитане в реално време на продажбите на стоки и услуги. Софтуерът се подменя, за да се отчитат търговците на всеки пет минути за всяка касова бележка. Потребителите пък ще могат да проверяват дали касовите бележки, които получават, са реални чрез специално приложение. \r\nБизнесът подкрепя тези мерки на правителството, но се притеснява от някои текстове и краткото време, в което трябва да приведе дейността си в съответствие с изискванията на наредбата. \r\n \n\t\t\t\t\t\t", "date": "2019.02.14", "title": "Сроковете за новите касови апарати за фирмите не се променят"}
{"url": "http://www.bnews.bg/article/256751-osadiha_na_strog_zatvor_baba_hvarlila_novorodenoto_si_vnuche_ot_balkona", "text": "\n 18 години затвор при първоначален строг режим на изтърпяване е постановил Пернишкият окръжен съд на Ваня Тодорова, призната за виновна в умъртвяване на новородено. Това съобщиха от съда. \r\nНа 13 август 2017 г. Тодорова изхвърлила от терасата на седмия етаж на жилището си в кв. \"Тева\" новороденото си внуче. \r\nМайката на бебето Симона Иванова е получила условна присъда - две години лишаване от свобода с 4-годишен изпитателен срок. \r\nТрагедията разтърси Перник, след като изхвърленото момченце бе намерено в тревата от съседи. Според аутопсията детето било малко недоносено, но здраво и жезнеспособно. То е починало от съчетана черепно-мозъчна и коремна травма и счупване на бедрените кости. \r\nНовороденото е живяло 5-10 минути, изследване на белия му дроб установило, че е дишало. Присъдата подлежи на обжалване и протест пред Софийския апелативен съд. \r\n \n\t\t\t\t\t\t", "date": "2019.02.14", "title": "Осъдиха на строг затвор баба, хвърлила новороденото си внуче от балкона"}
{"url": "http://www.bnews.bg/article/256746-dyado_dade_nad_8000_leva_i_zlato_na_telefonni_izmamnitsi", "text": "\n Поредния голям удар са направили телефонните измамници в Монтана. За него съобщил в полицията 54-годишен мъж. \r\nТой разказал, че на 13 февруари, следобед 73-годишният му чичо е станал жертва на телефонна измама. Служителите на реда установили, че в същия ден по обяд на домашния телефон на дядото се обадил непознат и по познатата схема за измама се представил за служител в полицията. \r\nТой казал, че са необходими парични средства за залавяне на телефонни измамници и убедил мъжа да остави торбичка, съдържаща сумата от 4000 лв, около 2000 евро, златна монета и златни обици в близост до уличен контейнер, намиращ се срещу жилището му. Впоследствие мъжът установил, че е станал жертва на телефонна измама. \r\n \n\t\t\t\t\t\t", "date": "2019.02.14", "title": "Дядо даде над 8000 лева и злато на телефонни измамници"}
{"url": "http://www.bnews.bg/article/256754-vavezhdat_printsipa_na_usednalost_i_za_detskite_gradini_v_sofiya", "text": "\n Нови правила за прием в детските градини в София гласуваха общинските съветници. Въвежда се принцип на уседналост, какъвто вече се прилага за бъдещите първокласници. \r\n\r\n Предимство ще получават децата, които имат 2-годишна уседналост по постоянен или настоящ адрес. \r\n\r\n Друг акцент е премахването на практиката пазене на място. Така децата, които са отсъствали повече от 60 дни от ясла и 30 дни от детска градина, ще губят местата си. \r\n\r\n Намалява се броят на децата с хронични заболявания в група. Ако досега са били по пет в група, сега ще бъдат по три. Братята и сестрите на вече приетите деца в градини ще имат предимство. \r\n\r\n Предимства ще имат и децата на работещите родители и на студентите. Всички промени ще влязат в сила от март 2020 г. \r\n \n\t\t\t\t\t\t", "date": "2019.02.14", "title": "Въвеждат принципа на уседналост и за детските градини в София"}
{"url": "http://www.bnews.bg/article/256742-nad_1300_peshehodtsi_sa_globeni_zaradi_nepravilno_presichane_ot_nachaloto_na_fevruari", "text": "\n Над 1300 пешеходци са глобени заради неправилно пресичане, санкционирани са и повече от 250 водачи, които са отнели предимство на пешеходци. Тези данни бяха представени на брифинг отинспектор Илия Георгиев от \"Пътна полиция\" към ГД \"Национална полиция\". \r\n  \r\nТой обясни, че заради зачестилите транспортни произшествия с участие на пешеходци от 4 февруари са започнали акции на пътна полиция в цялата страна, които ще продължат до 17 февруари. \r\n  \r\nИнспектор Георгиев отбеляза още, че досега са установени 25 случая, при които възрастни хора, придружаващи деца, са нарушили правилата за движение. \r\n \n\t\t\t\t\t\t", "date": "2019.02.14", "title": "Над 1300 пешеходци са глобени заради неправилно пресичане от началото на февруари"}
{"url": "http://www.bnews.bg/article/256736-galena_bez_belyo_na_uchastie", "text": "\n Фолк певицата Галена лъсна без бельо на участие. Изпълнителката за пореден път показа, че е доста дръзка и не се свени да демонстрира прелестите си. Звездата така се разпали по време на свое участие, че феновете й от мъжки пол определено оплакнаха окото, пише „България днес”. \r\nПевицата се появи на участие в клуб облечена в къса пола и блуза, под която прозираха зърната й. Облеклото й предизвика истински фурор в заведението. И само охраната успя да удържи почитателите на звездата, които настояваха да си пообщуват по-отблизо с нея. \r\n \n\t\t\t\t\t\t", "date": "2019.02.14", "title": "Галена без бельо на участие"}
{"url": "http://www.bnews.bg/article/256749-mazh_se_samozapali_i_pochina_ot_poluchenite_rani", "text": "\n 51-годишен мъж от дряновското село Буря се самозапалил и починал в резултат на получените изгаряния. Трагедията се разиграла снощи, около 21:25 часа, на ул.“Гурко“ в Дряново, съобщиха от пресцентъра на Областната дирекция на МВР-Габрово. \r\n\r\n Чрез спешния телефон 112 в дряновската полиция е получен сигнал за лице в безпомощно състояние, лежащо на улицата. Незабавно към мястото на инцидента са изпратени екипи на полицията и Спешна помощ. Пристигналите медици и полицаи установили, че имало следи от обгаряне по цялото тяло на мъжа. \r\n\r\n Пострадалият незабавно е транспортиран в местния спешен център за медицинска помощ, където издъхнал от раните си. По първоначални данни от полицията, обгарянията на починалия мъж са настъпили в резултат на самозапалване. \r\n\r\n Извършен е оглед на местото на инцидент. По случая е образувано досъдебно производство. \r\n \n\t\t\t\t\t\t", "date": "2019.02.14", "title": "Мъж се самозапали и почина от получените рани"}
{"url": "http://www.bnews.bg/article/256753-sonya_vasi_priklyuchi_s_mazhete", "text": "\n След като се раздели и с последния си мъж–треньорът по тенис на дъщеря й Тодор Бандев, Соня Васи не иска и да чуе за ново гадже. Певицата и модел вече година и дори повече е сама и не помисля за нова връзка, пише „България днес”. \r\n„В дома й нощуват повече кучета, отколкото мъже”, коментират приятели на певицата. Според тях бившата плейбойка се е отдала само на дъщеря си Бриана и нейното развитие като тенис звезда. \r\n„Нищо друго няма значение за мен. Всички мъже ме разочароваха”, тъжна, но не и нещастна е Васи. Радват ме успехите на момичето ми, това е важното”, казва още бившата любов на братя Аргирови. \r\n  \r\n \n\t\t\t\t\t\t", "date": "2019.02.14", "title": "Соня Васи приключи с мъжете"}
{"url": "http://www.bnews.bg/article/256737-toto_skasa_i_s_novata", "text": "\n Едва няколко месеца издържа връзката на Йонислав Йончев-Тото и танцьорката Кристин Петринска, подозират в музикалните среди. Според упорития слух рапърът от СкандаУ е зарязал красавицата преди по-малко от месец, научи Галерия. Макар че измина повече от година, откакто се раздели с голямата си любов Яна Червенкова, Тото още имал чувства към нея. Изпълнителят на Чужди усмивки използвал Кристин за „заместител“, надявайки се, че с нея ще успее да забрави Кака Яна. Двамата се разделиха миналата година, след като Яна го хвана в изневяра. Месеци по-късно Тото оповести връзката си с Петринска, като в социалните мрежи демонстрираше силните си чувства към нея. Явно обаче всичко е било театър. От няколко седмици насам рапърът и Кристин не са споделяли нито една обща снимка в Инстаграм. Колеги на Тото коментират, че от доста време не са я забелязвали и по негови участия. \r\n  \r\n \n\t\t\t\t\t\t", "date": "2019.02.14", "title": "Тото скъса и с новата "}
{"url": "http://www.bnews.bg/article/256755-speshni_merki_sreshtu_chumata_vlastite_preporachvat_stopanite_da_zakolyat_prasetata", "text": "\n Институциите със спешни мерки, след като край Девня беше регистриран случай на Африканска чума по дивата свиня. Основната цел е заразата да не проникне сред домашните прасета в района. \r\nВластите ще препоръчат на всички частни собственици на прасета в Повеляново да ги заколят и да приберат месото във фризери. \r\n\r\n Засилват се мерките за сигурност в промишлените свинекомплекси, където ще бъдат извършвани изследвания за болестта на всеки 15 дни. \r\n\r\n „Приканваме стопаните просто да не отглеждат прасета, защото близките една-две години тук ще са рискови и ще има доста възможности. Инфекцията е тук. Просто въпросът е по какъв начин, дали ще успеем да предотвратим внасянето на инфекцията в задните дворове от дивата природа”, каза Георги Чобанов, директор на дирекция ЗХОЖКФ в БАБХ. \r\n\r\n Освен това ще бъдат обособени места за загробване на голям брой свине, като авариен план в случай, че болестта проникне в тях.  \r\n„Не може да гарантираме 100%, че няма да се появяват и за в бъдеще нови случаи. И миналата година, като идвах тук, ви казах, че ни чака дълга и окопна война”, коментира Янко Иванов, заместник-министър на земеделието. \r\n \n\t\t\t\t\t\t", "date": "2019.02.14", "title": "Спешни мерки срещу чумата: Властите препоръчват стопаните да заколят прасетата"}
{"url": "http://www.bnews.bg/article/256718-donald_tramp_instaliral_svrahmoderen_golf_simulator_v_beliya_dom", "text": "\n Президентът на САЩ Доналд Тръмп е разпоредил инсталирането на свръхмодерен симулатор на голф в Белия дом, пише Евронюз. \r\n  \r\nТой позволява на играча да се пренесе в 3D модел на някои от най-известните игрища за голф по света с помощта на големи видеоекрани. \r\n  \r\nСпоред в. \"Уошингтън поуст\", симулаторът струва 50 000 долара. Тръмп, който е известен с любовта си към голфа и притежава няколко голф игрища, платил за симулатора със собствени пари. Смята се, че все още не го е използвал, допълва изданието. \r\nДоналд Тръмп на няколко пъти критикува Барак Обама, докато беше президент, че ходи да играе голф. След като Тръмп пое поста, той е посетил собствените си голф игрища цели 168 пъти, показа разследване на Ен Би Си Нюз. \r\n \n\t\t\t\t\t\t", "date": "2019.02.14", "title": "Доналд Тръмп инсталирал свръхмодерен голф симулатор в Белия дом"}
{"url": "http://www.bnews.bg/article/256720-vrazki_kariera_sotsialni_mrezhi_kakvo_se_sluchva_s_lyubovta", "text": "\n Крайни мнения, ожесточени дискусии и множество честитки и снимки ни заливат около 14 февруари. Тази година решихме да погледнем от друг ъгъл. \"Дарик\" потърси отговори на често задавани въпроси от семейния консултант Стела Даскалова. Тя е и един от най-успешните български автори на книги за личностно развитие, сред които „Всичко започва от детството“ и „Какво се случва с любовта“. \r\n\r\n Защо са толкова крайни мненията за отбелязването на Свети Валентин? \r\nВ нашия свят по всеки въпрос има крайни мнения. Всеки вижда нещата през призмата на собствените си убеждения, травми, асоциации... Наранените от връзките си хора са гневни на любовта и романтиката. Този празник просто усилва болката им защото им напомня за миналото. Но биха могли да се почувстват отново щастливи на този ден, ако разширят гледната си точка и свържат този празник с мечтата си за бъдеща хармонична връзка, с любовта към себе си, към родителите си и децата си (ако имат такива), към приятели, към домашни любимци... \r\nЗащо е нужно да има определен „ден на любовта“ и това помага ли на връзката? \r\nПразниците са ни нужни, за да ни накарат да излезем от рутината и битовизмите и да се замислим за истински важните неща в живота. Празниците са дните, в които се фокусираме върху радостта. Те ни сплотяват и ни подсещат да показваме благодарност и любов към близките си. \r\nТвоите наблюдения като семеен консултант какви са? По-трудно ли се създават връзки в днешно време и защо? \r\n\r\n Мисля, че в днешно време връзки се създават по-лесно от всякога. И по-лесно се прекратяват. Благодарение на интернет и социалните мрежи, изборът е почти неограничен. Хората имат по-малко предразсъдъци и по-активен социален живот, в сравнение с миналото, което също допринася за по-лесното създаване на връзки. Това, което е по-трудно в днешно време е запазването на дълга връзка. Дългата връзка е нещо прекрасно, но само ако е хармонична, а хармоничните дълги връзки са рядкост, защото изискват синхронно личностно развитие и на двамата участници в тях. \r\nКак семейната среда и примерът вкъщи влияе на любовните връзки? \r\nСемейната среда ни програмира на подсъзнателно ниво, като създава представата ни за любовта и отношенията между половете. Под влияние на родителите си формираме убежденията си и, за съжаление, често наследяваме техните предразсъдъци и страхове. За да \"поправим\" подсъзнателното си програмиране, когато е негативно и ни пречи, е нужно осъзнаване. Осъзнаването може да се случи с помощта на терапевт, с четене на подходящи книги, с помощта на подкрепящи приятели... \r\nКакво се случва с мъжкото и женското днес? \r\nАз вярвам, че всичко, което се случва е част от човешката еволюция и е за добро. Жените стават все по-силни и независими, с все по-високи доходи, което въпреки че донякъде комплексира мъжете, би трябвало всъщност да ги облекчава. Сближаването между половете е факт, но не мисля, че това е притеснително. Чудесно е, че все повече татковци се грижат за децата си, готвят и домакинстват. Това са личностно израснали мъже, които са много по-щастливи от тези, които не го правят. Въпреки тенденцията за социално равенство обаче, все още всяка втора или трета жена по света е жертва на насилие. Жените имат да извървят още дълъг път, за да се почувстват истински свободни и независими. \r\nСтремежът към кариера, независимост, добри доходи – измества ли изцяло фокусът от интимни връзки и успява ли да замести потребността от такава? \r\nУспешната кариера всъщност е предпоставка за хармонична любовна връзка. Успехът е афродизиак. Любовта и страстта към работата правят хората харизматични, доволни от живота си и истински живи. Kолкото и да обичаме работата си обаче, потребността от любов и личен живот може да бъде изместена само временно. Рано или късно човек осъзнава, че успехът не носи радост, ако няма с кого да го споделиш. \r\nБягаме ли от сериозно обвързване? Сякаш сме станали по-склонни към замяна, към бягство от една в друга връзка? \r\nБягат от обвързване хората, които имат много страхове и негативни убеждения. Все още мъжете са тези, които се плашат повече от обвързване. Жените са доста по- смели в това отношение. Хубавото е, че днес вече бракът не е задължителен и мъжките страхове започват да намаляват. \r\nЗащо все повече млади хора търсят партньор в приложения за запознанства? \r\nЗащото е интересно и лесно. Защото изборът е много по-голям. Според статистиката днес около 50 % от връзките се създават онлайн. Аз познавам много щастливи двойки, които са се запознали така. Предимството на запознанствата в интернет е, че можеш да получиш много информация за характера, приятелите и ценностите на човека, преди да си направиш труда да се срещнеш лично с него. Така много по-бързо и лесно можеш да елиминираш неподходящите. \r\nТиндер е едно от най-нашумелите през последните години... \r\nТиндер е може би най-усъвършенстваното приложение и с него нещата се случват още по-лесно, защото имаш много голям избор и контрол. Пишат ти само хора, които харесваш. \r\nВъзможни ли са дълготрайни отношения, които са се зародили в подобна платформа? \r\nДа, разбира се. Когато се запознаеш онлайн с някого, първо опознаваш душата му, а после го виждаш как изглежда реално, в което има нещо много романтично и стойностно. Форумите и групите, създадени от общи интереси и каузи в социалните мрежи също са добър начин да се запознаеш с нови хора. Рискове, разбира се, има и затова е важно да не се избързва със срещите. Но рискове има и когато се запознаваме с нови хора в реалния живот. Колкото по-дълго познаваме някого, толкова по-малко са рисковете, така че търпението и взаимното опознаване на духовно ниво са превенцията срещу нараняване и разочарование. \r\nКакви са различията между мъжете и жените, които започват да търсят партньор в Тиндер например? \r\nРазличията между мъжете и жените в Тиндер са проява на различията между двата пола в реалния живот. Повечето жени търсят стойностна емоционална връзка, докато много голяма част от мъжете търсят физическа връзка без емоционално обвързване. Но, разбира се, има и личностно израснали мъже, които търсят голямата си любов - както в реалния живот, така и в интернет. Мисля, че е възможно да срещнеш точния човек по най-различни начини, ако си социално активен и имаш оптимистична нагласа към живота. \r\nКаква може да бъде алтернативата на социалните мрежи, приложенията за запознанства, за да срещнеш някого? \r\nАлтернативата е да живеем социално активно - да отделяме повече време за приятели, забавления, пътувания, да се включваме в каузи, да работим за личностното си развитие като посещаваме семинари, курсове, обществено важни събития. \r\nНужно ли е да се „грижим“ за любовта и как? \r\nКогато влагаме енергия в нещо, то разцъфтява, когато не му даваме от енергията си, го губим. Много е просто. Да се грижим за любовта всъщност е лесно и приятно, защото забавленията, пътуванията, празниците, контактът с изкуствата и природата са съвместните преживявания, които подхранват любовта. Проблемът е, че много хора не осъзнават, колко коварна е рутината за връзките и позволяват на битовизмите да обсебват съзнанието им. Повече за грешките и страховете във връзките, както и за начините, по които можем да се грижим за любовта си, можете да прочетете в книгата ми \" Какво се случва с любовта?\" \r\nА за теб тя е? \r\nЗа мен любовта е споделеност, нежност, доверие, но често е била предизвикателство и изпитание... За мен любовта е много повече от отношенията между двама души. Любовта е смисълът. Любовта е чудо, което ни се случва всеки ден, дори да нямаме интимна връзка. Всеки път когато моето лабрадорче мълчаливо си сложи главичката върху коленете ми, знам че това е любов - силна и дълбока, много истинска. Когато прегръщам децата си, майка ми, приятелка... душата ми е щастлива и знам, че това е чудото на любовта. Когато гледам филм с любимите ми актьори и слушам любимите си песни, душата ми е щастлива, защото е в състояние на любов. Всеки човек е обичан от някого. Имаше едни прекрасни билбордове по пътищата на България, на които пишеше: \"Карай внимателно! Някой те обича!\" Щеше да е прекрасно, ако имаше повече подобни билбордове, на които да пише\" \"Фокусирай се върху истински важното в живота си!\" \"Казвай \"Обичам те!\",\"Прегръщай!\". \r\nЛюбовта е отговорът на всичките ни въпроси. Казала го е една от любимите ми писателки Барбара де Анджелис и аз съм напълно съгласна с нея. Нужно е просто да отворим сърцето, ума и сетивата си за любовта и да осъзнаем, че можем да изпитваме любов във всеки един момент от живота си, независимо от обстоятелствата, като започнем от любовта към себе си. Ако успеем да го направим, всичко около нас започва да се променя към добро, защото когато излъчваме любов постигаме хармония с Вселената. \r\n \n\t\t\t\t\t\t", "date": "2019.02.14", "title": "Връзки, кариера, социални мрежи... Какво се случва с любовта?"}
{"url": "http://www.bnews.bg/article/256731-izborniyat_kodeks_predizvika_valna_ot_nedovolstvo_pred_parlamenta", "text": "\n Протест пред Народното събрание. Причината е решението за преференциалния вот, което гласуваха депутатите от правната комисия снощи. Заседанието продължи до малко след полунощ. \r\n\r\n Една от точките, която е била приета, обезсмисля преференциите, смятат протестиращите. \r\n\r\n „ГЕРБ подкрепи предложението на ДПС. Прагът се вдига и така той е равен на изборната квота, което го прави невъзможен. За евроизборите трябва да се съберат около 130 000 гласа, което е нереално. По този начин преференцията става неработеща”, каза Нестимир Ананиев. \r\n\r\n По думите му е доказано, че преференцията работи и го доказва това, че на всички избори стават размествания. \r\n\r\n Междувременно днес са финалните дебати по промените в Изборния кодекс. Те са първа точка в дневния ред на депутатите. \r\n \n\t\t\t\t\t\t", "date": "2019.02.14", "title": "Изборният кодекс предизвика вълна от недоволство пред Парламента "}
{"url": "http://www.bnews.bg/article/256756-opozitsiyata_vav_venetsuela_s_opit_da_kontrolira_prihodite_ot_petrol", "text": "\n Контролираният от опозицията конгрес на Венецуела назначи нов временен управителен съвет на държавната петролна компания. Целта е да се отнеме печалбата от продажбата на петрол от режима на президента Николас Мадуро. \r\n\r\n Въпреки че повечето западни страни признаха опозиционния лидер Хуан Гуайдо за законен държавен глава, Мадуро все още контролира държавните институции, а Гуайдо се нуждае от средства, за да създаде временно правителство. \r\n\r\n В края на януари Съединените щати наложиха санкции на венецуелския петролен сектор, за да спрат износа и да засилят натиска върху Мадуро да се оттегли. \r\n\r\n \"Този исторически ход не само защитава активите на Венецуела, но също така предпазва всеки от развиващите се активи на страната... Поздравявам комисията за отличната работа, чиято цел е да поддържа дейността на компанията, докато узурпацията продължава\", посочи Хуан Гуайдо. \r\n \n\t\t\t\t\t\t", "date": "2019.02.14", "title": "Опозицията във Венецуела с опит да контролира приходите от петрол"}
{"url": "http://www.bnews.bg/article/256733-nad_8_mln_leva_sa_pridobili_telefonnite_izmamnitsi_za_godina", "text": "\n Над 8 млн. лева са придобили телефонните измамници само за една година. Все още много хора продължават да стават жертва на тези измами. \r\n  \r\n\"Това са предимно възрастни хора - над 70-75 години, те нямат възможност за бърза реакция, за адекватна оценка, освен това нямат активна комуникация със свои близки и роднини, обясни инспектор Златка Падинкова, началник сектор \"Измами\" в ГД \"Национална полиция\" пред БНТ. \r\n\r\n \"Измамниците са изключително изобретателни - казват на жертвите си как да действат, какво да правят. Имаме случаи, в които подлъгани от измамници хора наемат стая в хотел, където остават за по няколко дни във времето, в което тече измамата, т.е. те са в една изолация. В много случаи, хората сравнително скоро след като приключат разговорите с измамниците, осъзнават, че са станали жертва\", обобщава методите на престъпниците тя. \r\n\"Най-честите схеми са добре познатите от години - даване на капаро - за климатици, техника или друга изгодна подкупа, също така за освобождаване на митническа пратка. Най-успешна остава схемата за съдействие на полицията\", допълни експертът. \r\n\r\n \r\n\"Съветваме хората да знаят - когато ви се искат пари по телефона, става въпрос за измама. Няма никакъв риск вербалните атаки да бъдат реализирани - те са част от телефонната измама и начин, по който измамниците стават още по-убедителни\", акцентира още Падинкова. \r\n  \r\n\"Те са изключително крайни в заплахите си, обиждат хората, крайно цинични са. Заплашват, че долу има полиция или хора, които ще се качат и ще ви отрежат пръстите, или ще ви пребият. Няма такова нещо, това е дистанционно престъпление\", предупреди инспекторът. \r\n \n\t\t\t\t\t\t", "date": "2019.02.14", "title": "Над 8 млн. лева са придобили телефонните измамници за година"}
{"url": "http://www.bnews.bg/article/256730-shterkata_na_bobi_mihaylov_zaryaza_tenisa_uchi_politika_v_sasht", "text": "\n По-малката дъщеря на Борислав Михайлов замина да живее и учи в Америка. 20-годишната красавица Елинор следва политически науки и международни отношения в Североизточния университет в Бостън. Учебното заведение е особено престижно. \r\nШефът на футболния съюз и легендарната гимнастичка Мария Петрова са изключително горди със своята щерка. Тя е започнала да учи през есента на миналата година и все още е в първи семестър, разкриват източници на „България Днес“ отвъд океана. Елинор също така се е превърнала в невероятна хубавица и е като магнит за мъжете. Тя упорито крие дали има сериозно гадже до себе си. Госпожица Михайлова има опит с живота в чужбина. Тя живя няколко години в Барселона. Не крие, че обожава да пътува в различни страни. Ели има много близка връзка със своя по-голям брат Ники Михайлов, с когото са от различни майки. Като по-малка тя ходеше лятото на море с батко си. Дори често му гостуваше в Холандия, докато той пазеше на вратата на местния \"Твенте\", където стана и шампион. \r\nЕлинор беше считана за голяма тенис надежда като ученичка. Тя участваше в държавните шампионати и беше подкрепяна от изцяло спортното си семейство. В тийнейджърския си период щерката реши, че не иска да гради такава кариера и се отказа от тренировките. Тя остана приятелка с най-секси тенисистката Юлия Стаматова. Въпреки че вече е пораснала млада дама, Елинор продължава да бъде закриляна от Ники М., който бди над нея като орел. Братът пази сестра си от всякакви навлеци и държи да се запознае с всяко момче, което я доближи. Освен това категорично й е забранил да си пише и комуникира с футболисти. Сега, когато Елинор е в Щатите, контролът към нея със сигурност няма да бъде толкова затегнат. \r\nМария Петрова, която е трикратна световна шампионка по художествена гимнастика, се чува почти всекидневно с щерка си. Именно когато забременя с Елинор, тя се отказа от призванието си в момент, когато беше на върха. \"Бях дете, преди да родя. Сега вече съм голяма\", призна Мария Петрова тогава. Петрова отглежда и Ники М., който е само на 5 години, когато Боби Михайлов и първата му съпруга се развеждат. \r\n \n\t\t\t\t\t\t", "date": "2019.02.14", "title": "Щерката на Боби Михайлов заряза тениса, учи политика в САЩ"}
{"url": "http://www.bnews.bg/article/256752-rumen_radev_sluchvashtoto_se_s_izbornoto_zakonodatelstvo_e_mnogo_trevozhno", "text": "\n Това, което се случва с избирателното законодателство е наистина много тревожно. Управляващите вече явно дори не крият изкушението си да постигнат служебна победа чрез промените в този Избирателен кодекс. Така коментира дебатът в Народното събрание президентът Румен Радев, който е в Сухиндол за празника на общината, информира „Фокус“.  \r\n\r\n Държавният глава даде пример с отказа да се избере нов състав на ЦИК и ревизирането на избирателните списъци. \r\n\r\n „Всичко това, което се случва – отказът да се спази законът и да се избере нов състав на ЦИК, отказът да се ревизират избирателните списъци, отказът да се премахне вторият протокол от секционните избирателни комисии, поредната отмяна и отлагане на машинното гласуване, тоталната отмяна според този закон на дистанционното гласуване, въвеждането на механизма решенията в комисиите да се вземат с обикновено мнозинство – всичко това са неща, които уронват демократичността и прозрачността на изборния процес“, допълни президентът. \r\n\r\n Президентът Радев коментира още преведените от Венецуела пари в български сметки. По думите му, не е нормално българското правителство да научава от чужди посланици какво се случва у нас.  \r\n\r\n „Първо, не е нормално българското правителство да научава от чужди посланици какво се случва в България. Вчера бях запознат от главния прокурор, от министъра на вътрешните работи, от председателя на ДАНС с известната до момента фактология. Няма да коментирам този случай преди тази фактология да бъде щателно уточнена и установени всички обстоятелства, но този случай е в ресора на изпълнителната власт, където са службите и МВР“, заяви Румен Радев. \r\n \n\t\t\t\t\t\t", "date": "2019.02.14", "title": "Румен Радев: Случващото се с изборното законодателство е много тревожно"}
{"url": "http://www.bnews.bg/article/256721-brutalen_boy_mezhdu_futbolni_fenove_v_rim_chetirima_sa_naragani_s_nozh", "text": "\n Четирима души са били наръгани с нож в сбивания преди мача от Лига Европа между Лацио и Севиля, пише АФП. \r\n\r\n Около 40 футболни фена с качулки и маски, въоръжени с палки, бухалки и ножове са се били вквартал Монти в историческия център на Рим. \r\n\r\n Двама испанци и един американец и един италианец са сред пострадалите. В. \"Кориере дела Сера\" пише, че единият от пострадалите е изпълзял до минувачи, за да ги моли за помощ. \r\n  \r\nСбиването е било прекратено от полицаи в екипировка за борба с безредиците. \r\n \n\t\t\t\t\t\t", "date": "2019.02.14", "title": "Брутален бой между футболни фенове в Рим! Четирима са наръгани с нож!"}
{"url": "http://www.bnews.bg/article/256745-api_redi_izlozhba_s_nahodkite_ot_stroitelstvoto_na_struma", "text": "\n Находки, открити при строителството на магистрала „Струма“, се представят в националната изложба „Българска археология 2018“, която се открива днес в Националния археологически институт с музей при БАН. \r\nВ изложбата, която ще продължи до 14 април, може да се видят част от артефактите, намерени при проучването на селище от римската и късноантичната епоха край Покровник. Намерени са над 2700 ценности. Сред тях са над 1400 монети, керамични съдове и метални предмети. \r\nТази година предстои преместване и теренна консервация на археологическите ценности с експозиционна стойност. Откритите римска фамилна гробница и раннохристянска църква ще бъдат преместени, а на място ще бъдат запазени частите от римската вила и баня, които са извън трасето на магистралата. На 8 февруари подготвеният проект е изпратен за съгласуване в Националния институт по недвижимо културно наследство, както изисква Законът за културното наследство. \r\n\r\n През следващите месеци ще се извършват и археологически проучвания на обходния път на Габрово, на пътя Видин - Димово - Ружинци - Монтана, Мездра - Ботевград и на обходния път на Поморие. Стойността на археологическите дейности, които ще се финансират от Агенция \"Пътна инфраструктура\" през 2019 г. е близо 8 млн. лева. \r\n \n\t\t\t\t\t\t", "date": "2019.02.14", "title": "АПИ реди изложба с находките от строителството на „Струма“"}
{"url": "http://www.bnews.bg/article/256719-narkobaronat_el_chapo_otiva_v_alkatraz_na_skalistite_planini", "text": "\n Накобаронът Хоакин Гузман, познат като Ел Чапо, ще прекара остатъка от живота си в затвора с максимална сигурност, наричан \"Алкатраз на Скалистите планини\", пише АФП. \r\n  \r\nЕл Чапо беше признат за виновен по всичките 10 престъпления, в които го обвини прокуратурата в Ню Йорк. Размерът на присъдата му още не е обявен, но всички очакват Ел Чапо да получи доживотен затвор. \r\n  \r\nВ Мексико наркобаронът беше затварян в затвор с максимална сигурност и успя да избяга два пъти. От \"Алкатраз на Скалистите планини\", обаче досега не е избягал никой. \r\n\r\n Описван като \"ад на Земята\", затворът беше построен през 1994 г. в отдалечена местност край миньорско градче на 2 часа път южно от Денвър. \r\n\r\n В него излежават присъдите си някои от най-известните престъпници в САЩ, като терористът Тед Качински, познат като Юнабомбър, единият от организаторите на терористичния акт на Бостънския маратон Джохар Царнаев и участвалия в подготовката на атентата от 11 септември 2001 г. в Ню Йорк Закариа Мусауи. \r\n \n\t\t\t\t\t\t", "date": "2019.02.14", "title": "Наркобаронът Ел Чапо отива в „Алкатраз на Скалистите планини“"}
{"url": "http://www.bnews.bg/article/256732-sofka_vdiga_svatbata_s_gringo_ot_bezparichie", "text": "\n Финансов интерес, а не безгранична любов стои в основата на пищната сватба, която Софи Маринова и бившият охранител Гринго ще вдигнат на 24 март. На 5 февруари те сключиха граждански брак и вече усилията им са насочени единствено към организацията на купона, на който ще присъстват около 500 души. Пред най-близките си Софка признала, че организира тържеството най-вече за да изкара пари, тъй като напоследък банковата й сметка се изпразнила. Софка дори деликатно намекнала на гостите си, че не иска подаръци, а бели пликчета, писа „Галерия“. \r\n\r\n Маринова закъсала за пари, като на нейния гръб лежи цялата й рода, плюс тази на Гринго. Миналата пролет Ромския славей участва в „Като две капки вода“, откъдето взе доста висок хонорар. Той обаче бил профукан за адвокати, които да измъкнат гаджето й от затвора. Тя му плати и глобата от 5 000 лева. \r\n\r\n Запознати издават, че бившият охранител имал и стари борчове, с погасяването на които също се е заела ромската звезда. На гърба на Маринова е легнал и един солиден разход – кариерата на сина й Лоренцо. Тийнейджърът вече усилено се заел да става фолк певец и има издадени няколко песни. Те, заедно с впечатляващите видеоклипове, били покрити отново от Софи. \r\n\r\n Затова Гринго и Маринова решили, че искат пищна сватба, за да може да изкарат някой лев. Организацията ще им легне на 50 000 лева, а имали очаквания всеки от 500-те госта да извади по 500 лева. \r\n \n\t\t\t\t\t\t", "date": "2019.02.14", "title": "Софка вдига сватбата с Гринго от безпаричие"}
{"url": "http://www.bnews.bg/article/256717-deputatite_glasuvat_promeni_v_izborniya_kodeks", "text": "\n Промените в Изборния кодекс влизат за гласуване на второ четене на заседанието на парламента в четвъртък. \r\n  \r\nЕдна от най-важните промени, върху които депутатите предстои да дискутират е свързана с отпадане забраната за публикуване на социологически данни в реално време в печатните, електронните и информационните медии в изборния ден. Предложението за това е на ГЕРБ, а в мотивите си те се позовават на наложилата се практика в различни социални мрежи през целия изборен ден да се публикуват данни, което според тях поражда неравнопоставеност. \r\n  \r\nДепутатите ще обсъжда още възможността за въвеждане видео-наблюдение в изборния процес, както и дали да отпаднат номерата на партиите, коалициите и инициативните комитети в бюлетината. \r\n  \r\nОчаква се спорът да се концентрира и около състава на Централната избирателна комисия (ЦИК), чийто мандат изтича в края на месец март. От БСП настояват процедурата за избор на нови членове да стартира още тази седмица, за да може да приключи до законовия срок - 21 февруари. Нагласите сред редиците на управляващите обаче се съставът на Комисията да не бъде променян преди изборите. \r\n \n\t\t\t\t\t\t", "date": "2019.02.14", "title": "Депутатите гласуват промени в Изборния кодекс"}
{"url": "http://www.bnews.bg/article/256728-prepodavatel_upotrebil_kokain_karal_detsa_na_futbolen_turnir", "text": "\n Преподавател, употребил кокаин, е карал деца на футболен турнир, съобщава 24rodopi.com. Всичко станало ясно след рутинна проверка на пътя, а в момента учителят е в отпуска. \r\n\r\n В отговор на въпрос в тест за ученици \"Познавате ли известни кърджалийци? Посочете ги\", ученик от ОУ \"Св. Св. Кирил и Методий\" написал имената на кмета на града и на любимия си преподавател, който е популярен бивш спортист. \r\n\r\n Става дума за 46-годишния учител, който трябвало да закара малки футболисти на международен турнир в Сандански преди ден. На път към паркинга на стадиона в парк \"Простор\", където се събирала групата, управляваният от него лек автомобил бил спрян от полицаи. Тестът за наркотици отчел употреба на кокаин. \r\n\r\n Екскурзията за учениците не е била организирана от училището, в което задържаният с дрога водач е преподавател. Това обяви зам.-директорът на ОУ \"Св. Св. Кирил и Методий\" Димитър Ликоманов. \r\n\r\n Той посочи, че ще бъде взето отношение от страна на ръководството, когато резултатите от проверката на полицията официално станат ясни. \"Мъжът е преподавател от повече от две години в основното училище. В момента той е в платен годишен отпуск. Това спортно мероприятие не е свързано с учебната програма. Този преподавател тренира деца, харесван е и от тях, и от родителите\", допълни Ликоманов. \r\n \n\t\t\t\t\t\t", "date": "2019.02.14", "title": "Преподавател, употребил кокаин, карал деца на футболен турнир"}
{"url": "http://www.bnews.bg/article/256725-shte_patuvame_li_s_ednoposochen_bilet_do_mars", "text": "\n Противоречивият проект \"Марс уан\", в рамките на който ще се изпращат хора на Марс без опция за връщане, среща финансови затруднения, предаде ДПА. \r\nДружеството \"Марс уан венчърс\", регистрирано в швейцарския град Базел, съобщи, че е обявено в несъстоятелност, а кредиторите се умоляват да подадат жалби в базелската служба за фирмен фалит. \r\n\r\n Свързаната с \"Марс уан\" холандска фондация, която се предполага, че ще организира и изпълнява самото пътуване до Марс, не е засегната от финансовите проблеми на дружеството, което осигурява финансирането. \r\n\"Марс уан венчърс\" съобщи, че води преговори с нов инвеститор, но отказа да даде допълнителна информация. \r\n\r\n Според действащия план, първата безпилотна мисия до Марс ще се проведе през 2022 г. , за да се провери до колко е осъществим проектът. Тя ще излъчва на живо видеокадри от Червената планета. През 2031 г. ще отлетят първите хора, които ще се заселят на Марс. Те ще пътуват седем месеца до крайната дестинация. \r\n\r\n Проектът, ръководен от холандския инженер Бас Лансдорп, е противоречив. Космическите инженери се съмняват дали необходимата технология е напълно разработена, а финансовите експерти се питат дали предвиденият бюджет от шест милиарда долара (около 5,31 млрд. евро) е реалистичен. \r\nОще повече, че изпращането на хора до Марс без възможност за връщане повдига етични въпроси. \r\n \n\t\t\t\t\t\t", "date": "2019.02.14", "title": "Ще пътуваме ли с еднопосочен билет до Марс?"}
{"url": "http://www.bnews.bg/article/256735-misis_balgariya_prodava_tseluvki_blagotvoritelno", "text": "\n Новоизбраната Мисис България Станислава Андреева измисли интересен начин да събере пари за лечение на нуждаещия се Борис Христов. Тя бе специален гост в столичен клуб, където се запозна с момчето. \r\n\r\n Борис от години е в количка, а в момента тече и негова DMS кампания на номер  . След снимката за спомен, която си направиха, Станислава обяви от сцената, че ще целуне всеки, който дари 20 лв за Борис. \r\n\r\n Разбира се, това обещание вдъхнови 90% от присъстващите мъже в заведението, защото в края на вечерта дарителската кутия бе препълнена. А Борис Христос определи Станислава за свой ангел и й благодари за невероятния жест. \r\n\r\n Мисис България обеща на следващия благотворителен търг да дари и роклята, с която е била облечена. Тя е създадена специално за нея от бургаската дизайнерка Стойка Хаджиева, собственичка на Тонена Ателие. Роклята е ушита с плат от Дубай, обсипан с кристали Сваровски, и декорирана с пера от лебед. \r\n\r\n \r\n \n\t\t\t\t\t\t", "date": "2019.02.14", "title": "Мисис България продава целувки благотворително!"}
{"url": "http://www.bnews.bg/article/256729-poslanichkata_na_venetsuela_ne_znam_milioni_da_sa_pristigali_v_balgariya", "text": "\n Посланикът на Венецуела в София отхвърля версията, че латиноамериканската страна е изнасяла свои капитали у нас. По думите на Ориета Капони информацията, че милиони евро от Държавната петролна компания са били прехвърлени в сметка в българска банка е част от мащабната стратегия на Съединените щати срещу Венецуела. \r\n\r\n \"Нямам официална информация, която да съм получила, за пристигане на пари в България. Това е част от престъпната политика на Съединените щати да блокират парите на венецуелския народ. Новината е част от преследването на Съединените щати срещу Венецуела. Част от медийната и икономическа война срещу Венецуела. И нека ви кажа още нещо. САЩ се борят за демокрация само в страните с много природни ресурси. Знаем какъв е резултатът от тази тяхна борба за демокрация. Знаем какво стана в Ирак, в Либия\", заяви дипломатката пред bTV. \r\n\r\n \"Затова вярвам, че историята ни подсказва какво Съединените щати правят за народите и предполагаемата им демокрация. Единственият им интерес да сме в центъра на всичко е петролното ни богатство. Венецуела има най-големия резерв на петрол в света. Втори сме в света по запас от злато\", отбеляза Капони. \r\n\r\n Ето какво още каза тя: \r\n\r\n - Ваше превъзходителство, вашите опоненти, политически, както и тези от опозицията, твърдят, че във Венецуела има много сериозна икономическа криза, населението тъне в бедност, защо, след като вие казвате, че сте толкова богата на природни ресурси държава и защо има хиляди хора по улиците на Венецуела в момента? \r\n\r\n - На първо място няма умиращи от глад във Венецуела. Мога да ви изпратя материали на публични пазари, където ходят хората, купуват си продукти и количествата храни, които се купуват. Ще ви изпратя и материали с огромните демонстрации в подкрепа на правителството. \r\n\r\n - Сега, защо Венецуела е в криза? \r\n\r\n - Заради блокадата и заради криминалните и нелегални санкции, които пречат на Венецуела да купи онова, от което се нуждае. А то е храни и лекарства. На границата с Колумбия блокираха медикаменти срещу малария, за диабет. Има толкова много пари, които са блокирани в редица чужди банки, какъвто е случаят с нашето злато, което е заложник в английски банки и британците не го връщат. Това е пречката да снабдим населението с основни продукти, от които се нуждае. Ето защо не се нуждаем от хуманитарна помощ. \r\n\r\n - Затова ли я блокирате? \r\n\r\n - Не, тя не е блокирана. Червеният кръст, колумбийският червен кръст, казва, че това не е помощ, нито е хуманитарна и, че нямат нищо общо с това. \r\n\r\n - А какви са тези пратки тогава? \r\n\r\n - От Съединените щати. \r\n\r\n - Оръжия ли? \r\n\r\n Да. Нека ви припомня за случая \"Никарагуа\" от 1986 година, когато за Никарагуа беше изпратена същата хуманитарна помощ и по-голямата част от пратката се оказа оръжия. \r\n\r\n Единствената помощ, която ние искаме е да отблокират парите ни, за да оставят венецуелския народ да живее, както иска. Смятам, че тази хуманитарна помощ е един троянски кон. \r\n\r\n Над 6 милиона души гласуваха за Мадуро миналия май. Опонентът на Мадуро, Гуайдо - кой е той?! Излезе на един площад и се самопровъзгласи за президент, незаконно. \r\n\r\n Как тогава си обяснявате, че редица страни от Западна Европа, включително и България признаха този, по думите ви, самопровъзгласил се президент? \r\n\r\n Считам, че за съжаление страните от Европа следват това, което казват и правят Съединените щати. Много е тежко и сериозно, когато не се спазва международното право и има намеса във вътрешните работи на друга страна. \r\n \n\t\t\t\t\t\t", "date": "2019.02.14", "title": "Посланичката на Венецуела: Не знам милиони да са пристигали в България"}
{"url": "http://www.bnews.bg/article/256722-serien_ubiets_narisuva_zhertvite_si_fbr_tarsyat_po_portretite", "text": "\n ФБР публикува рисунки, направени от сериен убиец, с цел някой да разпознае жените, които са сред неговите жертви, съобщава Би Би Си. Самюъл Литъл нарисувал 8 жени и дал подробности къде и кога ги е убил. \r\n\r\n Надеждата на властите е, че по този начин може да бъдат разпознати негови жертви, които са останали анонимни или дори не са вписани като жертви на убийство. Рисунките са част от сделка, която властите сключиха със серийния убиец, който беше преместен в друг затвор, в замяна на допълнителна информация за жертвите му. \r\n78-годишният Самюъл Литъл е считан за един от най-опасните серийни убийци в САЩ. След като бил арестуван за друго престъпление, негово ДНК съвпаднало с проби, взети от местопрестъплениията на три убийства на жени от края на 80-те. Полицията заподозряла, че може да са заловили сериен убиец. Литъл първоначално отрекъл, но накрая признал убийствата и казал, че е убил над 90 жени. \r\n\r\n Проверката на твърденията му досега е потвърдила 34 от неговите разкази, които били последователни и подробни. \r\nБившият боксьор повалял жертвите си с удари, след което ги удушавал и изхвърлял телата им в задни улички или край кофи за боклук. Понеже повечето му жертви били проститутки и наркозависими и по телата им нямало огнестрелни рани или други очевидни следи от насилие, много от случаите дори не са били класифицирани като убийства. \r\n\r\n Предполага се, че Самюъл Литъл е извършвал убийства без никой да го заподозре в продължение на повече от 35 години. \r\n\r\n \r\n \r\n \r\n\r\n \r\n  \r\n \n\t\t\t\t\t\t", "date": "2019.02.14", "title": "Сериен убиец нарисува жертвите си, ФБР търсят по портретите"}
{"url": "http://www.bnews.bg/article/256724-petima_sa_bolnite_ot_morbili_u_nas", "text": "\n Пет са случаите на морбили в България, обяви пред NOVA проф. Тодор Кантарджиев. Всички случаи са от малки населени места около Гоце Делчев. Директорът на Националния център по заразни и паразитни болести призова личните лекари да положат повече усилия за информиране на родителите за опасността от тази болест. \r\n  \r\nВ София вече има случай на заболяла от морбили 37-годишна жена, която е настанена за лечение в Инфекциозна болница. „Вторият случай на 3-годишното дете се потвърди вчера в Националната референтна лаборатория. Вчера излезе резултата - положителен е. Това е детето, което е в Инфекциозна болница. Не коментирам защо не е ваксинирано\", заяви проф. Кантарджиев. \r\n  \r\n\"Освен това вчера в Референтната лаборатория бяха доказани три случая на деца между 1- и 2-годишна възраст с морбили. Те в момента лежат в отделението в болницата на Гоце Делчев\", \r\nИ трите деца са от малките населени места около град Гоце Делчев. \r\nВаксинацията срещу морбили обичайно се прави до 13-ия месец след раждането с реимунизация на 13-годишна възраст. \r\n„Морбили е най-опасно за най-малките преди те да бъдат ваксинирани на 13 месеца. Тези деца, които са техни братчета и сестричета, имат антитела в кръвта си, вчера доказахме това в Референтна лаборатория. Тези антитела са дадени от майката през плацентата”, каза още специалистът. \r\n\r\n През последната година има бум на случаите на морбили в Европа, като само в Румъния десетки деца починаха от заразната болест. Подобна ситуация имаше и в съседна Сърбия. \r\n \n\t\t\t\t\t\t", "date": "2019.02.14", "title": "Петима са болните от морбили у нас"}
{"url": "http://www.bnews.bg/article/256710-ogranichavat_dvizhenieto_v_edin_ot_tunelite_na_hemus", "text": "\n Днес от 09:30 ч. до 15:30 ч. движението в тунел „Топли дол“ на магистрала „Хемус“ в посока София ще преминава само в изпреварващата лента. \r\n  \r\nЩе бъде ограничено движението по активната лента поради ремонт на пожароизвестителната система на тунела. \r\n  \r\nПрепоръчва се шофьорите да се движат с повишено внимание, като спазват стриктно поставената сигнализация. \r\n \n\t\t\t\t\t\t", "date": "2019.02.14", "title": "Ограничават движението в един от тунелите на „Хемус“"}
{"url": "http://www.bnews.bg/article/256713-shte_se_radvame_li_na_hubavo_i_toplo_vreme", "text": "\n Днес до обяд облачността ще е разкъсана, на места ще се показва слънце. След обяд облачността ще се увеличава и вплътнява, но чак привечер на отделни места, главно в планинските райони, ще има слаби валежи от сняг. Ще духа до умерен вятър от северозапад, в Източна България временно силен от север-североизток. Минималните температури ще са предимно между минус 4 и 1 градуса, на места в котловините на Западна България - малко по-ниски. Максималните ще са от 4 до 9 градуса, сочи прогнозата на НИМХ. \r\n  \r\nПо Черноморието преди обяд ще има слънчеви часове, но по-късно през деня облачността ще се увеличава и вплътнява. Едва привечер на отделни места, главно по Северното Черноморие, ще превали слабо. Ще остане ветровито с умерен до силен вятър от север-североизток. Максималните температури ще са от 6 до 8 градуса. Температурата на морската вода ще е 6-7 градуса. Вълнението на морето ще е 2-3 бала, в крайните южни райони до 4 бала. \r\n  \r\nНад планините преди обяд ще е предимно слънчево, но след обяд облачността ще се увеличава и вплътнява. Едва привечер, на отделни места, ще има слаби валежи от сняг. Ще духа силен вятър от север-североизток. Максималната температура на височина 1200 метра ще е около минус 2 градуса, на 2000 метра - около минус 7 градуса. \r\nАтмосферното налягане след обяд ще се понижава, но ще остане по-високо от средното за месеца. \r\n\r\n В петък, 15 февруари, в Източна България ще се задържи ветровито. Облачността ще бъде предимно значителна. Ще има и превалявания, предимно от сняг, повече в планините и планинските райони, но значителни количества не се очакват. \r\n  \r\nМинималните температури ще са малко по-високи, дневните - слабо ще се понижат. \r\n  \r\nВ събота, 16 февруари, вятърът и в източните райони ще отслабне. Ще е от запад и ще е предимно слаб. Облачността над Западна България ще намалее до предимно слънчево, на изток преди обяд ще бъде все още значителна, до вечерта и там ще намалее. \r\n\r\n Минималните температури ще са предимно между минус 4 и 1 градуса, в котловините на Западна България и по-ниски. Дневните температури ще започнат да се повишават. \r\n \n\t\t\t\t\t\t", "date": "2019.02.14", "title": "Ще се радваме ли на хубаво и топло време?"}
{"url": "http://www.bnews.bg/article/256712-praznuvame_trifon_zarezan", "text": "\n Свети Трифон се счита за пазач на лозята. Той е бил мъченик, светец лечител, който през 248 г. сл. Хр., при царуването на император Деций Траян бил посечен с меч. \r\n\r\n Роден в Малоазийската провинция Фригия, гр. Апамия, той произхожда от област, която се смята за една от прародините на лозата и виното. Едва на 17 години си спечелва голяма слава, като излекува дъщерята на римския император Гордиан III. Наследникът на Гордиан обаче - Деций Траян, се оказва непримирим враг на християнското учение. \r\n\r\n Той заповядва всички по-тачени светци да бъдат изправени пред съд. Сред тях е и Трифон, който не пожелава да се отрече от вярата си и загива като мъченик. \r\n\r\n Основен празничен обред е зарязването на лозята. Той се изпълнява обикновено от мъжете лозари, макар че на места в Югозападна България зарязват жени, моми и ергени или двама съпрузи. \r\n\r\n Сутрин след църковна служба мъжете поемат на групи към лозята. На лозята си стопаните се прекръстват към изгрев слънце, отрязват няколко пръчки от една или три лози в средата или в краищата на лозето, поливат корените и отрязаното място с вино, а някъде посипват и пепел. Със светената трифоновска вода поръсват лозите. \r\n\r\n Със зарязването в лозята се слага мъжка трапеза с донесеното от дома. Отрязаните лозови пръчки са натопени в бъклиците с вино; навити са на венец върху калпаците или преметнати през рамо на лозарите. Трифонският венец се отнася вкъщи и се поставя пред иконата. \r\n\r\n След зимния слънчев кръговрат Трифон Зарезан е първият празник, чиято обредност с инициален стопански характер се изпълнява сред природата. \r\n \n\t\t\t\t\t\t", "date": "2019.02.14", "title": "Празнуваме Трифон Зарезан!"}
{"url": "http://www.bnews.bg/article/256739-barekov_ne_vrag_a_litsemerieto_visokomerieto_i_alchnostta_ubiha_gradskite_liberali_neka_radan_ne_plache_che_vmesto_na_masata_sega_e_chast_ot_menyuto", "text": "\n Евродепутатът Николай Бареков коментира ситуацията около промените в Изборния кодекс, които се гласуват днес в пленарна зала, относно падането на преференцията и създалото се напрежение заради това.  \r\n\r\n \r\n\r\n \"Преди месец потърсих т.н десни либерали (Радан, Христо Иванов, Атанасов, Петкан, Драган ...) с предложение за общи действия пред президента и парламента срещу готвените от ДПС, ГЕРБ и ПатрЕотите промени в Изборния кодекс в последния момент и премахването на преференцията. Срещнах единствено високомерното мълчание на жълтопаветниците. Днес техният жалък, рехав, петчленен и закъснял протест пред парламента е единствено за замазването на очите на техните оредели до няколко стотин души избиратели. В края на краищата падането на префернцията разсипа точно тях, защото ДСБ, Да България и Зелените на Прокопиев се надяваха да повторят номера от 2014 година и да пренаредят общата си листа с помощта на преференциалния вот. Сега без преференция жалкото им “обединение” става невъзможно, защото по стар навик няма да могат да се разберат кой да води листата. Лицемерието, високомерието и алчността уби градските либерали, а не някакъв враг. И нека Радан не плаче, че вместо на масата сега е част от менюто. За разлика от мен и ББЦ той вече беше на трапезата, когато ние бяхме в менюто. Кога яде кИфтета Радан не рИва, сега и да рИве няма кой да му съчувства! Радан и Христо Иванов вече бяха ханъми в харема на Доган и Борисов. Но бързо им се наситиха и ги натириха обезчестени завинаги. Сега ние, нормалните десни и консерватори, падаме в жертва на задкулисните игри за служебни избори между тях и ДПС, заедно с подлогите си ГЕРБ и псевдопатреоти.\" \r\n \n\t\t\t\t\t\t", "date": "2019.02.14", "title": "Бареков: Не враг, а лицемерието, високомерието и алчността убиха градските либерали! Нека Радан не плаче, че вместо на масата сега е част от менюто!"}
{"url": "http://www.bnews.bg/article/256715-traur_v_makedoniya_14_dushi_zaginaha_v_tezhka_katastrofa", "text": "\n 14 и 15 февруари ще бъдат обявени за дни на траур заради тежката катастрофа, която се случи на пътя Скопие-Тетово близо до Карпалак, предава скопската телевизия MTM. \r\n14 души загинаха при инцидент по пътя Скопие-Тетово, когато пътнически автобус с 50 души се обърна край село Ласкарци, движейки се по новия път за с. Бояне. Сред жертвите е и синът на депутат от редиците на Социалдемократическия съюз на Македония, съобщиха местните медии. Шестима са в тежко състояние с опасност за живота. \r\n  \r\nОчевидци са заявили пред телевизия „Телма“, че ситуацията около мястото на трагедията е била страшна. Още преди пристигането на екипите на бърза помощ местното население е оказало помощ на пострадалите. \r\n„Тежка нощ, пълна с огромна болка и тъга. Нямам думи, които могат да са достатъчно утешителни за семействата на нашите съграждани, трагично загубили живота си тази вечер в тежката катастрофа“, изрази съболезнованията си премиерът Зоран Заев. Очаква се днес той да посети ранените при произшествието. \r\n\r\n През нощта мястото на инцидента остана отцепено, а инспекцията и извличането на автобуса продължава и днес. Според първоначалната информация от инспекцията, инцидентът се е случил следобед, когато автобус с регистрационни номера на Гостивар е пресякъл защитната ограда от противоположната страна на магистралата, след което се е отклонил от пътя и се е преобърнал край село Ласкарци. \r\n„ТВ 21“ съобщава, че Главната прокуратура на Македония е поискала да се направи анализ на кръвта и урината на водача на автобуса. За да определи причините за произшествието, прокурорът ще издаде заповеди за аутопсия на починалите лица, както и за извънредна техническа проверка на превозното средство. \r\n\r\n Албаноезичният ТВ канал „Алсат-М“ съобщава, че повечето от пътниците са били от Гостивар. Според медията те работят в Скопие и са се връщали към домовете си. Според очевидци, автобусът спукал гума, в резултат от което шофьорът загубил контрол над превозното средство и то излетяло от пътя и се превъртяло. \r\nСело Ласкарци се намира на територията на община Сарай, в западния край на скопското поле до магистралата Скопие-Тетово. Населението на селото е предимно албанско. \r\n\r\n   \r\n \n\t\t\t\t\t\t", "date": "2019.02.14", "title": "Траур в Македония! 14 души загинаха в тежка катастрофа!"}
{"url": "http://www.bnews.bg/article/256726-earbas_spira_proizvodstvoto_nay_golemiya_patnicheski_samolet_v_sveta", "text": "\n Европейският самолетостроител Еърбъс (Airbus) обяви днес, че ще спре производството на А380 - най-големия пътнически самолет в света - през 2021 година, предадоха световните агенции, цитирани от БТА. \r\n\r\n Компанията посочи, че авиопревозвачът Емирейтс (Emirates) е намалил поръчките си за суперсамолета \"и в резултат и липсата на неизпълнени поръчки за други авиолинии, Еърбъс ще прекрати доставките на А380 през 2021 година\". \r\n\r\n Емирейтс, която бе най-големият клиент за А380, намали поръчките си от 162 на 123 машини, като през идните две години ще приеме още 14 самолета\", се допълва в изявлението. \r\n\r\n Огромният самолет с две палуби, 544 пътнически места и четири двигателя, започна да изпълнява граждански полети през 2007 година. \r\n\r\n Решението може да засегне до 3500 работни места, допълни концернът, цитиран от Асошиейтед прес. \r\n\r\n Въпреки проблемите с програмата А380 печалбата на Еърбъс миналата година е скочила с 29 процента до 3,05 млрд. евро, информира ДПА. \r\n \n\t\t\t\t\t\t", "date": "2019.02.14", "title": "Еърбъс спира производството най-големия пътнически самолет в света"}
{"url": "http://www.bnews.bg/article/256747-zadarzhaha_kurier_v_telefonni_izmami_za_nad_20_000_leva", "text": "\n 58-годишен мъж от Габрово е задържан за срок до едно денонощие. Установено е, че той е съпричастен в ролята на \"куриер'' в три телефонни измами. Те са извършени на територията на Казанлък от началото на годината и са на стойност 20 435 лева. \r\n  \r\nС постановление на РП - Казанлък на лицето е наложена мярка за неотклонение \"Задържане под стража'' за срок до 72 часа. \r\n  \r\nОт януари до сега на територията на Стара Загора и Казанлък са станали 15 телефонни измами, а отнетите пари са над 130 хиляди лева. \r\nВ национален мащаб се отчита, че над 8 млн. лева са придобили телефонните измамници само за една година. Все още много хора продължават да стават жертва на тези измами. \r\n\"Това са предимно възрастни хора - над 70-75 години, те нямат възможност за бърза реакция, за адекватна оценка, освен това нямат активна комуникация със свои близки и роднини, обясни инспектор Златка Падинкова, началник сектор \"Измами\" в ГД \"Национална полиция\" пред БНТ. \r\n\r\n \"Съветваме хората да знаят - когато ви се искат пари по телефона, става въпрос за измама. Няма никакъв риск вербалните атаки да бъдат реализирани - те са част от телефонната измама и начин, по който измамниците стават още по-убедителни\", акцентира още Падинкова. \r\n \n\t\t\t\t\t\t", "date": "2019.02.14", "title": "Задържаха куриер в телефонни измами за над 20 000 лева"}
{"url": "http://www.bnews.bg/article/256750-deputatite_se_izpokaraha_za_izborniya_kodeks", "text": "\n С трудно събиране на необходимия кворум и среднощно заседание на правната комисия, парламентът разглежда на второ четене промените в Изборния кодекс. Снощи ресорната комисия разглеждаше измененията до среднощ. А сутринта депутатите започнаха работа от втория опит за кворум. \r\nДепутатите пристъпват към промени в изборните правила едва три месеца преди изборите за Европейски парламент. Снощи заседанието на правната комисия продължи до след полунощ. С гласовете на ГЕРБ, ДПС, \"Обединените патриоти\" и \"Воля\" приеха текстове, които на практика обезсмислят преференцията на изборите за депутати, евродепутати и общински съветници. Става въпрос за предложения, които гласят, че преференциите се броят само ако получените гласове за дадения кандидат са поне колкото съответната избирателна квота. Това значи, че кандидат за депутат ще трябва да събере между 9000 и 12 000 гласа, за да размести листата, а за евродепутат - между 130 000 и 150 000. \r\nИменно снощното заседание на правната комисия предизвика и скандал още в началото на пленарното заседание днес. \r\nС размяна на взаимни обвинения, остри критики и лични нападки между управляващи и опозиция започна дебатът по окончателното гласуване на промените в изборните правила. Изборният кодекс успя да скара депутатите още преди да бъде подложен на гласуване дори и един от предвидените текстове. \r\n\r\n Конкретен повод за това стана депутатът от БСП Крум Зарков, който разкритикува управляващите за това, че промените се приемат твърде бързо и без дебат, защото късно снощи бяха одобрени в Правна комисия, а тази сутрин влязоха в пленарна зала за окончателно гласуване. Според него по време на дебатите не се е чул нито един съществен аргумент относно важните текстове. \r\n  \r\n„В това 10-часово заседание на Правната комисия опозицията не беше прекъсната, не беше осуетена възможността да изразява становище. Не сме мерили времето на изказвания, съобразно правилника. В този дебат беше важно да чуем и гласовете на опозицията, и гласовете на българите в чужбина, и гласовете на извънпарламентарната опозиция“, отговори Данаил Кирилов от ГЕРБ. \r\n\r\n Напрежението в залата се повиши и след като на трибуната излезе депутатът от БСП Явор Божанков. Според него голяма част от обсъжданите текстове са писани „на коляно“, а за пример даде актовете, които според Изборния кодекс могат да се обжалват от ВАС. \r\nОчакванията са и днес депутатите да работят до вечерта, но да успеят да разгледат окончателно промените в Изборния кодекс. \r\n \n\t\t\t\t\t\t", "date": "2019.02.14", "title": "Депутатите се изпокараха за Изборния кодекс"}
{"url": "http://www.bnews.bg/article/256723-silen_vyatar_sazdava_problemi_za_koraboplavaneto_v_gartsiya", "text": "\n Силните ветрове в много региони на Гърция, които на места достигат до 10 бала по скалата на Бофорт, предизвикват затруднения за крайбрежното корабоплаване, съобщава агенция АНА-МПА. \r\nНа корабите е забранено да отплават от пристанищата Пирея, Рафина и Лаврио. \r\nЗатворени са фериботните линии Пахи - Фанеромени, Оропос - Еретрия и Кавала - Принос. Не беше извършен и сутрешният курс Алонисос - Волос. Засега не се изпълняват и курсовете по линиите Килини - Закинтос и Килини - Кефалония. \r\nВластите съветват пътниците да се информират предварително за евентуални промени в разписанията на корабите. \r\n \n\t\t\t\t\t\t", "date": "2019.02.14", "title": "Силен вятър създава проблеми за корабоплаването в Гърция "}
{"url": "http://www.bnews.bg/article/256716-godina_zatvor_za_bivshiya_frenski_boksyor_napadnal_zhandarmeristi", "text": "\n Бившият професионален боксьор Кристоф Детингер, заснет да нанася ожесточени удари на жандармеристи по време на протести на \"жълтите жилетки\" в Париж в началото на януари, бешеосъден на една година затвор ефективна присъда и 18 месеца условно, предаде АФП. \r\nБившият шампион на Франция в полутежка категория за 2007 и 2008 г. обаче ще трябва да прекарва в затвора само нощите си. Така той ще може да продължи да упражнява професионалната си дейност. Освен това той няма да може да посещава Париж през идните шест месеца и трябва да плати общо 5000 евро на двамата пострадали жандармеристи. \r\nПрокуратурата беше поискала две години ефективна присъда и една година условно по обвинението в \"нечувано насилие\". Максималната присъда за нападението срещу служители на реда, извършено като част от група лица, е до 7 години затвор. \r\nСлед обявяването на присъдата негови поддръжници изразиха шумно радостта си. \"Исках да попреча на една несправедливост и създадох друга\", призна по време на процеса Кристоф Детингер, който изрази съжаление за грешката си. \r\n \n\t\t\t\t\t\t", "date": "2019.02.14", "title": "Година затвор за бившия френски боксьор, нападнал жандармеристи!"}
{"url": "http://www.bnews.bg/article/256727-nashite_programisti_v_top_5_po_raznoobrazie_na_poznaniya", "text": "\n България е сред четирите държави в света, в които програмистите демонстрират най-голямо разнообразие от познания и интереси в различните технологии, съобщава международната компания DataArt, като се позовава на статистика от платформата Skillotron. Чрез тази платформа софтуерни специалисти от различни части на света могат да тестват своите умения и знания. \r\n\r\n В статистиките са включени над 15 000 участника от общо 74 държави, представители на които са били активни потребители в игровата платформа Skillotron. Най-добри резултати по отношение на критерия \"разнообразие от познания и интерес към различни програмни технологии\" демонстрират участниците от Украйна, следвани от Полша, Русия, България, Аржентина и Армения. \r\n\r\n Най-популярният програмен език сред българските участници е JavaScript (17,91 на сто от българските потребители в Skillotron са решили тестове, свързани с него), следван от NET (17,47 на сто) и Java (9,43 на сто). Технологии като PHP, C++ и Python също са използвани от програмистите у нас по време на тестовете, но по отношение на тях те показват по-слаб интерес и по-малко познания, сочат данните, цитирани от DataArt. \r\n\r\n За втора поредна година участниците в платформата от България демонстрират много добри резултати, като се изкачват с позиция напред в сравнение с миналогодишното издание на класацията, когато България заема пето място по отношение на разнообразие от познания в различни програмни езици и технологии. \r\n\r\n Skillotron e платформа, чрез която ИТ специалисти могат да проверят своите умения, да задават въпроси, както и да съпоставят своите резултати с останалите участници. В базата данни на Skillotron са налице над 2600 въпроса, изготвени от софтуерни специалисти и допълвани ежедневно от самите участници. \r\n \n\t\t\t\t\t\t", "date": "2019.02.14", "title": "Нашите програмисти в Топ 5 по разнообразие на познания"}
{"url": "http://www.bnews.bg/article/256738-gazprom_osadi_sasho_donchev_za_140_miliona_evro_i_mu_pribira_vsichko", "text": "\n Руският гигант \"Газпром\" е осъдил \"Овергаз\" на олигарха Сашо Дончев за рекордните 140 милиона евро. Решението на Международния арбитражен съд в Швейцария е окончателно, научи ексклузивно ПИК. \r\n\r\n Обезщетението е за средства, отпуснати за оборудване на газопреносната мрежа в България. \r\n\r\n По данни на ПИК всеки момент \"Газпром\" ще поиска запор на активите на Сашо Дончев, издател на вестник \"Сега\", в България. Банкери довериха пред медията ни, че Дончев обикалял офиси на банки, за да търси спешно кредитиране. \r\n\r\n Междувременно в лондонски съд тече и друго дело по сагата \"Газпром\" - \"Овергаз\", което на първа инстанция бе спечелено също от руската страна. \r\n\r\n ПИК потърси за подробности и пресцентъра на \"Овергаз\", но оттам съобщиха, че първо трябва да се запознаят с информацията преди да дадат коментар. \r\n\r\n \r\n \n\t\t\t\t\t\t", "date": "2019.02.14", "title": "Газпром осъди Сашо Дончев за 140 милиона евро и му прибира всичко!"}
{"url": "http://www.bnews.bg/article/256734-taen_obozhatel_zasipva_alisiya_s_ogromni_buketi", "text": "\n Нов мъж се появи в живота на певицата! Певицата всекидневно е засипвана с огромни букети от непознат за нея мъж. Цветята пристигнат в дома на изпълнителката от куриер, който си нямал никаква идея кой ги изпраща. \r\n\r\n Първите няколко дни Алисия си мисли, че букетите са от фенове. След като те започват да пристигат всеки ден, бившата на Валери Божинов се замисля, че може би има мъж, който я ухажва. Към тях често вървят и любовни бележки. \r\n\r\n Близки до Алисия признават, че певицата има интерес към тайнствения обожател. Тя няма търпение той да разкрие самоличността си. \r\n\r\n Наскоро анонимният влюбен изпраща на изпълнителката на \"Карамел\" 50 червени рози. Щом ги вижда, сърцето на Алисия се разтуптява силно. Към тях имало и картичка, в която са обяснени чувствата към певицата. \r\n\r\n Алисия започва да разпитва приятели и близки дали не са дали адреса й на някого. 35-годишната певица от дълго време търси правилния човек за нея. Тя вече не се впуска толкова бързо в сериозна връзка, защото на няколко пъти си пати лошо. Тя млада роди на Валери Божинов, след което двамата се разделиха. Алисия се страхува, че може да остане сама, и затова се надява анонимният обожател да се разкрие и да се влюби в него.  \"Изглежда заинтересувана от тайнствения мъж“ - категорични са от обкръжението на Алисия. \r\n \n\t\t\t\t\t\t", "date": "2019.02.14", "title": "Таен обожател засипва Алисия с огромни букети"}
{"url": "http://www.bnews.bg/article/256711-vazmozhno_li_e_da_se_izklyuchi_internet_v_tsyala_darzhava_i_kakvo_gotvi_rusiya", "text": "\n Непредвидими са последиците, в случай че Русия опита да се изключи от интернет, дори и за кратко. Това заяви за Дарик системният администратор Благовест Петров във връзка с обявените планове на Русия да се изключи експериментално от световната мрежа, за да разиграе сценарий за евентуална кибервойна и за да тества своя независима мрежа – РуНет. По думите на Петров подобно изключване може да срине критични системи в страната, например болничната, както и да доведе до „падане” на уебсайтове дори и извън Русия. \r\n  \r\nИнтернет представлява глобална система от свързани компютърни мрежи, по които пътува информацията. Точките, в които се свързват тези мрежи, са най-слабото звено и една от целите на Русия е тези точки, които обработват влизащата и съществуващата в страната информация, да са под неин контрол. Въпросните точки могат да се онагледят като подвижни мостове, които да се вдигат за външния трафик при евентуална заплаха. Те обаче могат да се вдигат и ако правителството реши да цензурира информацията, до която хората да имат достъп. \r\n  \r\nИнфраструктурата на интернет пък представлява гигантска система от подводни кабели, сателити и друга технология, която кръстосва целия свят и често игнорира напълно държавните граници. Различните държави често опитват да му наложат известни регулации, а през годините не липсват и опити той да бъде спрян напълно. \r\n\r\n Един от последните примери е например в република Конго, чието правителство спря интернета в цялата страна по време на президентските избори в страната миналия месец. Според експерти – в по-неразвитите държави, в които интернет доставчиците са малко, подобно спиране е по-възможно. Миналата година например Мавритания остана за два дни без интернет, след като кораб прекъсна подводен оптичен кабел. \r\n  \r\nТам, където има по-голяма диверсификация, обаче, задачата се усложнява. На бившия президент Хосни Мубарак, например, му отне няколко дни, за да успее да спре интернета в Египет по време на арабската пролет от 2011-а година. Наскоро Русия също обяви, че планира за кратко да изключи напълно страната от световната мрежа, като част от експеримент, който да тества кибератака. \r\n\r\n Според експертите възможностите за това са донякъде съмнителни, а последиците – непредвидими. \r\n  \r\nПред Дарик системният администратор Благовест Петров заяви, че подобен експеримент може да доведе до срив на критични системи: \r\n  \r\n„Предполагам, че ще има последствия. Те ще бъдат за гражданите, за фирмите. Надявам се да не се повредят много критични системи, защото има болнични системи, които също зависят от глобалната мрежа“, каза Петров. \r\n\r\n Възможен е срив и на сайтове, които се намират извън Русия: \r\n  \r\n„Много трасета минават през Русия и това може да се отрази на световния интернет трафик. Трасетата между Европа и Австралия, ако минават през Русия, това означава, че част от интернета ще бъде буквално счупен за известно време. Ако няма алтернативни маршрути и ако не изработят толкова добре такива, които могат да прехвърлят трафика автоматично“, допълни специалистът. \r\n  \r\nДо момента единствената обявена дата, до която се предполага, че Русия ще проведе експеримента, е 1 април. \r\n  \r\nЗасега няма конкретна информация от руската страна как точно ще се осъществи въпросното изключване от световната мрежа. \r\n\r\n   \r\n \n\t\t\t\t\t\t", "date": "2019.02.14", "title": "Възможно ли е да се „изключи” интернет в цяла държава и какво готви Русия?"}
{"url": "http://www.bnews.bg/article/256714-direktorat_na_mi_6_se_ochakva_da_zapazi_posta_si_sled_brekzit", "text": "\n Очаква се генералният директор на британската разузнавателна служба МИ-6 да остане на поста си след навършване на пенсионна възраст тази година, за да ръководи агенцията в периода след Брекзит, съобщи Ройтерс, като се позова на в.\"Таймс\". \r\nПетдесет и пет годишният Алекс Йънгър, трябваше да се оттегли през ноември след пет години на поста. Но официални служители искат той да продължи да изпълнява функциите си, за да покрие периода от 12 до 24 месеца, след като Великобритания напусне Европейския съюз, написа в. \"Таймс\". \r\nАко премиерът Тереза Мей и външният министър Джеръми Хънт потвърдят удължаването на пълномощията му, той ще стане най-дълго служилият шеф на британското разузнаване от 60-те години насам. Генералните директори на МИ-6, познати с кодовото име \"Це\", обикновено заемат поста не повече от пет години. \r\nАндрю Паркър, генерален директор на контраразузнаването МИ-5, се съгласи да остане на поста си до 2020 г. Той беше назначен през 2013 г. \r\nСлужбата МИ-6 е агенция за външно разузнаване на Великобритания, която изпълнява задачи по защита на интересите на страната зад граница. \r\n \n\t\t\t\t\t\t", "date": "2019.02.14", "title": "Директорът на МИ-6 се очаква да запази поста си след Брекзит"}
